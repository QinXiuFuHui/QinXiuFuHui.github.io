<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 5.2.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon-32x32-next.png">
  <link rel="icon" type="image/png" sizes="16x16" href="/images/favicon-16x16-next.png">
  <link rel="mask-icon" href="/images/logo.svg" color="#222">
  <meta name="google-site-verification" content="d--OcaULj97nLBZ0QU5n8Bh8emgJC6Jeo-ftuVNruCg" />

<link rel="stylesheet" href="/css/main.css">


<link rel="stylesheet" href="/lib/font-awesome/css/all.min.css">

<script id="hexo-configurations">
    var NexT = window.NexT || {};
    var CONFIG = {"hostname":"qinxiufuhui.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":true,"show_result":false,"style":"mac"},"back2top":{"enable":true,"sidebar":false,"scrollpercent":true},"bookmark":{"enable":false,"color":"#222","save":"auto"},"fancybox":false,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":1,"unescape":false,"preload":false},"motion":{"enable":true,"async":true,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.json"};
  </script>

  <meta name="description" content="窥基大师撰写的《般若波罗蜜多心经幽赞》，上下两卷。">
<meta property="og:type" content="article">
<meta property="og:title" content="般若波罗蜜多心经幽赞_窥基大师撰">
<meta property="og:url" content="https://qinxiufuhui.github.io/posts/37468.html">
<meta property="og:site_name" content="勤修福慧">
<meta property="og:description" content="窥基大师撰写的《般若波罗蜜多心经幽赞》，上下两卷。">
<meta property="og:locale" content="zh_CN">
<meta property="article:published_time" content="2021-03-08T13:37:56.000Z">
<meta property="article:modified_time" content="2021-03-08T15:10:54.386Z">
<meta property="article:author" content="舍无由">
<meta property="article:tag" content="窥基大师撰">
<meta property="article:tag" content="般若波罗蜜多心经幽赞">
<meta name="twitter:card" content="summary">

<link rel="canonical" href="https://qinxiufuhui.github.io/posts/37468.html">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>般若波罗蜜多心经幽赞_窥基大师撰 | 勤修福慧</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">勤修福慧</h1>
      <span class="logo-line-after"><i></i></span>
    </a>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="main-menu menu">
        <li class="menu-item menu-item-home">

    <a href="/" rel="section"><i class="fa fa-home fa-fw"></i>首页</a>

  </li>
        <li class="menu-item menu-item-about">

    <a href="/about/" rel="section"><i class="fa fa-user fa-fw"></i>关于</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-tags fa-fw"></i>标签</a>

  </li>
        <li class="menu-item menu-item-categories">

    <a href="/categories/" rel="section"><i class="fa fa-th fa-fw"></i>分类</a>

  </li>
        <li class="menu-item menu-item-archives">

    <a href="/archives/" rel="section"><i class="fa fa-archive fa-fw"></i>归档</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="https://qinxiufuhui.github.io/posts/37468.html">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.gif">
      <meta itemprop="name" content="舍无由">
      <meta itemprop="description" content="三界唯心，万法唯识。">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="勤修福慧">
    </span>
      <header class="post-header">
        <h1 class="post-title" itemprop="name headline">
          般若波罗蜜多心经幽赞_窥基大师撰
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="far fa-calendar"></i>
              </span>
              <span class="post-meta-item-text">发表于</span>
              

              <time title="创建时间：2021-03-08 21:37:56 / 修改时间：23:10:54" itemprop="dateCreated datePublished" datetime="2021-03-08T21:37:56+08:00">2021-03-08</time>
            </span>
            <span class="post-meta-item">
              <span class="post-meta-item-icon">
                <i class="far fa-folder"></i>
              </span>
              <span class="post-meta-item-text">分类于</span>
                <span itemprop="about" itemscope itemtype="http://schema.org/Thing">
                  <a href="/categories/%E7%AA%A5%E5%9F%BA%E5%A4%A7%E5%B8%88%E6%92%B0/" itemprop="url" rel="index"><span itemprop="name">窥基大师撰</span></a>
                </span>
                  ，
                <span itemprop="about" itemscope itemtype="http://schema.org/Thing">
                  <a href="/categories/%E7%AA%A5%E5%9F%BA%E5%A4%A7%E5%B8%88%E6%92%B0/%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E5%BF%83%E7%BB%8F%E5%B9%BD%E8%B5%9E/" itemprop="url" rel="index"><span itemprop="name">般若波罗蜜多心经幽赞</span></a>
                </span>
            </span>

          
            <span id="/posts/37468.html" class="post-meta-item leancloud_visitors" data-flag-title="般若波罗蜜多心经幽赞_窥基大师撰" title="阅读次数">
              <span class="post-meta-item-icon">
                <i class="fa fa-eye"></i>
              </span>
              <span class="post-meta-item-text">阅读次数：</span>
              <span class="leancloud-visitors-count"></span>
            </span>
  
  <span class="post-meta-item">
    
      <span class="post-meta-item-icon">
        <i class="far fa-comment"></i>
      </span>
      <span class="post-meta-item-text">Valine：</span>
    
    <a title="valine" href="/posts/37468.html#valine-comments" itemprop="discussionUrl">
      <span class="post-comments-count valine-comment-count" data-xid="/posts/37468.html" itemprop="commentCount"></span>
    </a>
  </span>
  
  
            <div class="post-description">窥基大师撰写的《般若波罗蜜多心经幽赞》，上下两卷。</div>

        </div>
      </header>

    
    
    
    <div class="post-body" itemprop="articleBody">

      
        <h1 id="1-般若波罗蜜多心经幽赞（卷上）"><a href="#1-般若波罗蜜多心经幽赞（卷上）" class="headerlink" title="1. 般若波罗蜜多心经幽赞（卷上）"></a>1. 般若波罗蜜多心经幽赞（卷上）</h1><p>　　　　释窥基撰<br>　　赞曰：今为有情，结习所蔽，敬受邪教，诽毁大乘；于空有经如言计着，随印所解，互生厌希；设希出要，亲依善友，由各迷方，邪乱授学；惧广文海，初不趣求，虽乐略经而不能了，于真俗谛竞说有无，心境法中递生取舍。令正法义真谬具分，信学有情皆获利乐，依先所授，略赞中道。<br>　　如《解深密经》中，佛依遍计所执，说“一切法皆无自性、无生无灭、本来涅槃”、“相、生、胜义三无性”已，时胜义生菩萨白佛言：“世尊！佛初唯为趣声闻者转四谛轮，虽甚希奇，然未了义，是诸诤论安足处所。次复唯为趣大乘者转隐密轮，说一切法皆无自性、无生无灭、本来涅槃，虽更希奇，犹未了义，亦诸诤论安足处所。今为发趣一切乘者转显了轮，无上无容，是胜义中真了义教，非诸诤论安足处所。”《金光明经》说此三法，名转、照、持。轮，摧破名，具遮表故。由诸有情，迷法实相，起造惑业，沦生死海，大圣法王，证法自性，善巧方便，应彼机宜，离言法中以言显说，欲令随获中道实相。故有颂言：<br>　　诸佛或说我，或时说无我；<br>　　诸法实相中，无我无非我。<br>　　余经复说，“佛以一音演无边义，众生随类各得解”等。既犹天鼓，应念发声，亦类末尼，如求雨宝，应物虽设种种法门，智见纯和，未生乖竞。佛涅槃后，因彼大天，人法纠纷，初封着有。如有颂曰：<br>　　应审观佛教，圣谛说为依，<br>　　如采沙中金，择取其真实。<br>　　圣龙猛等，为除有执，采集真教，究畅空宗。如别颂曰：<br>　　真性有为空，如幻缘生故；<br>　　无为无有实，不起似空华。<br>　　彼言：世俗可说法有，依胜义谛，一切皆空。虽此真空，性非空有，寄诠胜义，理皆性空。<br>　　有情由是次生空见，无着菩萨复请慈尊说中道教，双除二执，而说颂言：<br>　　虚妄分别有，于此二都无；<br>　　此中唯有空，于彼亦有此。<br>　　故说一切法，非空非不空；<br>　　有无及有故，是则契中道。<br>　　彼言：世俗说我法有，依胜义谛，唯此二空。虽佛为破执空执有，总相宣说诸法有空，或说诸法非空非有，名字性离，空有双非，胜义寄诠，有空有有。故慈尊说：“有为无为，名之为有。我及我所，称之为无。”非说有空，法皆空有。观斯圣意，空有无乖。法离智诠，何空何有？对机遣病，假说有空。<br>　　后诸学徒随文起执，己之所解谓契中宗，他之所知将为谬说。今赞经义，申其两端，妙理是非，智者当了。<br>　　般若波罗蜜多者，《大经》之通名。《心经》者，此经之别称，般若之心经也。三磨娑释依士为名，苏漫多声属主为目。虽此《心经》亦名般若，彼总此别，故但名心。<br>　　般若，慧义。古释有三：一、实相，谓真理；二、观照，谓真慧；三、文字，谓真教。今释有五，第四眷属，谓万行；第五境界，谓诸法。福智俱修，有空齐照，寻诠会旨，究理解生，慧性慧资，皆名般若。能除障习，证法真理，众德之首，万行之导，虽独名慧，摄一切法。<br>　　波罗者，彼岸义。古说有二：谓菩提、涅槃。今释有五：一所知，二教，三理，四行，五果。<br>　　蜜多者，离义、到义。由行般若，离诸障染，境尽有无，解穷六藏，义洞真俗，业备二因，觉满寂圆，斯升彼岸，体用兼举，故立此名。然所修行具七最胜，方可得名波罗蜜多：一、住菩萨种姓；二、依大菩提心；三、悲愍有情；四、具行事业；五、无相智所摄；六、回向菩提；七、不为二障间杂。若行慧等一切善业，随阙此一，非到彼岸。此在初劫名波罗蜜多，在第二劫名近波罗蜜多，在第三劫名大波罗蜜多。佛果位中，更无异称。今包因果，故举通名。<br>　　心者，坚、实、妙、最之称。《大经》随机，义文俱广，受持传习，或生怯退，传法圣者，录其坚实妙最之旨，别出此经。三分二序，故皆遗阙；甄综精微，纂提纲迹。事虽万像，统即色而为空；道纵千门，贯无智而兼得。探广文之秘旨，标贞心以为称。<br>　　经者，津妙理之格言，掖迷生之恒范，欲令随证，或依或说般若贞实，而说此经，故以心目。如《瑜伽论》水陆华等十地等经。</p>
<h2 id="1-1-经曰：观自在菩萨"><a href="#1-1-经曰：观自在菩萨" class="headerlink" title="1.1. 经曰：观自在菩萨"></a>1.1. 经曰：观自在菩萨</h2><p>　　赞曰：胜空者言：今此经中，略有二分：初观自在等，破二执，显二空；后菩提萨埵等，叹二依，得二利。《大经》云：“佛告舍利子：‘菩萨摩诃萨，行般若波罗蜜多时，应如是观：实有菩萨，不见有菩萨，不见菩萨名，菩萨自性空，菩萨名空。’”故今标菩萨，令彼不见，故破生执而说生空。<br>　　如应者言：今此经中，总有三分：初观自在等，标上人修行，劝示发心；次舍利子等，陈机感者名，述理垂喻；后菩提萨埵等，彰依学之德，叹获胜利。或初令练磨，次断除四处，后离苦圆证。练磨有三：今标菩萨先修行人，劝示发心，初练磨也。谓闻菩提广大深远，若生退屈，应练磨心：“彼观自在昔初发意，具诸烦恼，于无明壳建立胜心，舍身命财，求佛智慧，兴大勇猛已成等觉。我亦应尔，励己增修，不应自轻而生退屈。”<br>　　观者，察义，府救慧悲。自在者，无滞义，拔济妙用。诸有殷净，三业归依，必应所祈，六通垂化，无暇危苦，飞轮摧伏，作不请友，为应病医，摄利难思，名观自在。又观者，照义，了空、有慧。自在者，纵任义，所得胜果。昔行六度，今得果圆，慧观为先，成十自在：一、寿自在，能延促命；二、心自在，生死无染；三、财自在，能随乐现，由施所得；四、业自在，唯作善事及劝他为；五、生自在，随欲能往，由戒所得；六、胜解自在，能随欲变，由忍所得；七、愿自在，随观所乐成，由精进所得；八、神力自在，起最胜通，由定所得；九、智自在，随言音慧；十、法自在，于契经等，由慧所得。位阶补处，道成等觉，无幽不烛，名观自在。但言观音，词义俱失。<br>　　菩提萨埵，略言菩萨。菩提，即般若；萨埵，谓方便。此二于有情，能作一切利益安乐。又菩提者，觉义，智所求果。萨埵者，有情义，悲所度生，依弘誓语，故名菩萨。又萨埵者，勇猛义，求大菩提，精勤勇猛，故名菩萨。又修行者名为萨埵，求三菩提之有情者，故名菩萨。有具悲智，遍行慈愍，绍隆净刹，府救秽方，机感相应，故唯标此。或处上位，诸具大心，妙慧成就，皆观自在。或指示此，令瞩曰观，非住西方来游此者，彼《大经》中不别显故。</p>
<h2 id="1-2-经曰：行深般若波罗蜜多时"><a href="#1-2-经曰：行深般若波罗蜜多时" class="headerlink" title="1.2. 经曰：行深般若波罗蜜多时"></a>1.2. 经曰：行深般若波罗蜜多时</h2><p>　　赞曰：胜空者言：下破法执而说法空。《大经》次言：“不见般若波罗蜜多，不见般若波罗蜜多名，般若自性空，般若名空故。”<br>　　如应者言：显由学慧，方照性空，示先所修法，第二练磨心也。谓见菩萨万行难行，若生退屈，应练磨心：“我无始来，为求世乐，尚能备受无义众苦，况求菩提，为出生死度有情类生怯劣心。此深般若，彼已修学，我亦应尔，省己增修，不应退屈。”彼舍利子先发大心，因施眼故，退求小果，恐今更退，劝示练磨。<br>　　所言行者，胜空者言：若依世俗，欲证出世无分别智，无倒观空，要学能遣一切所缘闻、思慧等。学照空者，即名为行。若依胜义，由无所得、无分别故，都无所行，是名为行。《无垢称》说：“不行是菩提，无忆念故。”大经亦言：“不见行，不见不行，无自性故。”今言行者，都无所行，是名为行，非有行义。<br>　　或有密取余义，释言：若无所行无所不行，是则为行；若有所行有所不行，非为行也。复有异释：动念攀缘，为生死根，非为行也；惩心绝虑，为出世本，是名为行。<br>　　如应者言：譬如幻士而有所作，虽无实作，非无似者。待因缘闻、信、学、证，说曾无暂舍，然无分别，不见行相，是谓行义，非都无行。<br>　　以病说除，非除法故；若本无法，可行可除，即愚法者。称已成觉，说有迷悟，深自毁伤，翳花体空，可不资疗，翳既非有，如何假除？翳既不除，初无真眼，由何胜义照花体空？若无所行无所不行，有情无明无所不明，应从无始一切皆明，其先未明，今明谁也？便同异道无所不为，背理乖宗，何成觉慧？若绝攀虑即是真行，应无想等皆真圣道，徒设受持厌舍造修。可谛思惟，疾除邪谬。<br>　　今言行者，虽行而不见行，非无行义。由此，《经》说“不见行，不见不行”，假有所行，实无行故。不尔，唯应说“不见行”，复言“不见不行”，有何诠理？是故定应如后所说。<br>　　然佛果德，殊胜无边，非广大修，无由证得。故依此义而说行者，要具大乘二种种姓，能于五位渐次修行。二种姓者，一、本性住种姓，谓住本识，能生无漏本性功能；二、习所成种姓，谓闻正法等熏习所起。<br>　　云何应知有本性住种姓，依之修习，大菩提因？若性乐施，好赞劝他，无罪事中应时为说，他债不狂，受寄无差，大财宝中心无耽着；若性成就软品恶业，不极损他，作恶速悔，常行慈爱，知恩报恩，凡所规求，不以非法，乐修福业，轻罪重怖，见闻受苦过于自身，善事好同，恶法乐远，于诸僮仆尝无苦言，于德有德恒生赞仰，若被他害无反报心，他来谏谢，速能纳受，终不结恨，不久怀怨；若性翘勤，夙兴晚寐；凡事勇决，乐为究竟，大义无畏，不自轻蔑；若于法义，性审思惟；好乐寂静，爱慕出离；所作无忘，于怨慈愍；若性总慧，凡学易成；离恶事中有力思择，性不能起上烦恼缠，造无间业断善根等；设生恶趣，便能速出，亦不受于猛利大苦；虽受微苦，发增上厌；于苦有情，深生悲愍。若见有此施等粗相，缠盖轻微，粗重薄垢，应知定有菩提本性。然由未遇真实善友为说菩提；虽遇为说，颠倒执学，方便慢缓，善根未熟，故处生死。<br>　　若入五位，所修无边胜善法种，名习所得。五位者何？一、资粮位。从初发起大菩提心，乃至始修四寻思观、住四十心，皆此位摄。一、信等十心。一信、二精进、三念、四慧、五定、六施，亦名不退、七戒、八护、九愿、十回向。二、十住。一发心、二治地、三修行、四生贵、五方便、六正心、七不退、八童真、九法王子、十灌顶。三、十行。一欢喜、二饶益、三无恚、四无尽、五离痴、六善现、七无着、八尊重、九善法、十真实。四、十回向。一救护众生、二不怀、三等一切佛、四至一切处、五无尽功德藏、六随顺平等善根、七随顺等观一切众生、八如相、九无缚无着、十法界无量。二、加行位。从资粮后，四种等持：一明得定，二明增定，三印顺定，四无间定。三、通达位。从四定后，初地初心，真相见道。四、修习位。从见道后至金刚定，十地修道。十地者，一极喜、二离垢、三发光、四焰慧、五极难胜、六现前、七远行、八不动、九善慧、十法云。五、究竟位。金刚定后，解脱道中三种佛身，四妙圆寂，圆满佛果。<br>　　虽知五位，云何修行？诸修行者欲证菩提，作大利乐，要先发起大菩提心，方兴正行。譬如大海，初有一滴，能为诸宝作所住处。最初发心亦复如是，五乘善法皆因此生。又如世界初始，渐起即为荷负诸众生因。此心亦尔，能为五趣无量种类荷负依止。又如空界，无不含容。大菩提心亦复如是，遍空有为皆厌离故，如空菩提皆求证故，尽空众生皆深念故。此初发心，虽为下劣，一念福聚尚说难尽，况经多劫发心修行利乐功德。<br>　　因何发心？一者，见闻佛等神力；二者，闻说菩萨藏教；三者，见闻佛法将灭，念言法住，能灭大苦；四者，末劫多见众生，痴无惭愧，悭嫉忧苦，恶行放逸，懈怠不信，念言：“浊世多起如是恶烦恼时，我当发心，令余学我起菩提愿。”由此便发大菩提心。<br>　　将欲发心，先具十胜德，起三妙观。十胜德者，亲近善友，供养诸佛，修集善根，志求胜法，心常柔和，遭苦能忍，慈悲淳厚，深心平等，信乐大乘，求佛智慧。三妙观者，一、厌离有为。谓观生死恶趣，无暇等众苦逼迫；自身之中五蕴四大能生恶业，九孔常流臭秽不净，三十六物之所集起，无量烦恼烧煮身心，如沫如泡，念念迁流；痴覆造业，六趣轮回。谛审思惟，深心厌舍。二、求菩提。谓观佛果相好庄严，法身本净，具戒等蕴、力无畏等无量胜法，成二妙智，慈愍众生，开导愚迷，令行正路，诸有情类遇皆除恼。见是功德，修集希求。三、念众生。谓观众生痴爱所惑，受大剧苦。不信因果，造恶业因；厌舍正法，信受邪道；四流所流，七漏所漏；虽畏众苦，还为恶业，而常自作忧悲苦恼；爱别离苦，见已还爱，怨憎会苦，觉已弥怨；为欲起业，生苦无厌，求乐犯戒，怀忧纵逸，作无间业；顽蔽无惭，谤毁大乘，痴执生慢；虽怀聪敏，具断善根，妄自贡高，常无改悔；生八无暇，匮法无修；虽闻不持，翻习邪业，得世妙果，谓证涅槃；受彼乐终，还生恶趣。见是等辈，深心悲愍，次应发心，如是发愿：“愿我决定当证无上正等菩提，能作有情一切义利。”或随意乐诸佛之名，如释迦佛初发希愿。如有颂言：<br>　　于三无数劫，逆次逢胜观；<br>　　然灯宝髻佛，初释迦牟尼。<br>　　无着菩萨由此说言：<br>　　清净增上力，坚固心胜进，<br>　　名菩萨初修，无数三大劫。<br>　　先起信、精进、念、定、慧根，除伏障染，次发大愿。常逢善友，以为胜缘。虽遇恶友，方便俎坏，终不弃舍大菩提心。所修善法运运增长，以不退屈而为策发。齐是名为最初修行。依如上说初发心已，即名趣入无上菩提，预在大乘诸菩萨数，于生死海作出限量勇猛，定当速登彼岸。<br>　　次应修行。此有二种：一略，二广。略复有三：一境，二行，三所得果。犹昔不知真妄境界，起烦恼等，因受众苦。今正翻彼，故亦有三：由此最初，应审观境；既知善恶，修断行成；因行既圆，果德便证。诸佛圣教虽复无边，说修行门，不过三种。故修行者应依此学。<br>　　云何名为所观境界？谓初观察，从缘所生一切色、心、诸心所等，似空花相，诳惑愚夫，名依他起；愚夫不了，于斯妄执为我为法，喻实空花，性相都无，名计所执；依他起上我、法本空，由观此空所显真理，譬若虚空，名圆成实。诸所知法，不越有无。无法体无，但可总说名计所执，横遍计心之所执故；有法体有，理应分别，诸有为法名依他起，缘生事故；一切无为，名圆成实，法本理故。或有漏法名依他起，性颠倒故；诸无漏法名圆成实，非颠倒故。<br>　　知境界已，应修正行。一、因闻所成；二、因思所成；三、因修所成。此三虽通福慧二种一切功德，然行根本、甚深纲要、胜义易入、应时无等、离诸过者，遍观详审，唯识为最。渐悟顿悟，小乘大乘，无不依说此深理。故《华严经》说：<br>　　心如工画师，画种种五阴，<br>　　一切世间中，无法而不造。<br>　　如心佛亦尔，如佛众生然，<br>　　心佛及众生，此三无差别。<br>　　诸佛悉了知，一切从心转，<br>　　若能如是解，是人见真佛。<br>　　身亦非是心，心亦非是身，<br>　　起一切作用，自在未曾有。<br>　　若人欲求知，三世一切佛，<br>　　应当如是观，心造诸如来。<br>　　《智度论》说：“菩萨复作是念：‘三界所有，皆心所作，以随心所念，皆悉得见。以心见佛，以心作佛，心即是佛，心即我身；心不自知，亦不自见，若取心相，悉皆无智；心亦虚妄，皆从无明出，因是心相，即入诸法实相。”故唯识观最为第一。识者，心也。由心集起，彩画为主，独立唯名，摄所余法。“唯”言，为遮所执我、法离心而有。“识”言，为表因缘、法性皆不离心。显法离心，决定非有，名为唯识；非谓一切唯一识心，更无余物。善友恶友、诸果诸因、理事真俗，皆不无故。计所执性，唯虚妄识；依他起性，唯世俗识；圆成实性，唯胜义识。是故诸法皆不离心。如有颂言：<br>　　鬼傍生人天，各随其所应，<br>　　等事心异故，许义非真实。<br>　　于过去事等，梦像二影中，<br>　　虽所缘非实，而境相成就。<br>　　此等处处说唯有心，恐厌文繁，故略应止。<br>　　今详圣教所说唯识，虽无量种，不过五重：一、遣虚存实。观遍计所执，唯虚妄起，都无体用，应正遣除。观依他、圆成诸法，体实二智境界，应存为有。如有颂言：<br>　　名事互为客，其性应寻思，<br>　　于二亦当推，唯量及唯假。<br>　　实智观无义，唯有分别三，<br>　　彼无故此无，是则入三性。<br>　　遣者空观，对破有执；存者有观，对遣空执。今观空、有而遣有、空，有、空若无，亦无空、有。以彼空、有相待，观成纯有纯空，谁之空、有？故欲证入离言法性，皆须依此方便而入，非谓空、有皆即决定。证真观位，非有非空，法无分别，难思议故。说要观空方证真者，谓即观彼遍计所执我、法空，故入于真性，真体非空。此“唯识”言既遮所执，若执实有诸识可唯，既是所执，亦应除遣。诸处所言一切唯识，二谛、三性、三无性、三解脱门、三无生忍、四悉檀、四嗢拖南、四寻思、四如实智、五忍观等，皆此观摄。<br>　　二、舍滥留纯。虽观事理皆不离识，然此内识有境有心，心起必托境界生故。但识言“唯”不言“唯境”，识唯内有，境亦通外，恐滥外故，但言“唯识”。又诸愚夫迷执于境，起烦恼业，生死沉沦，不解观心勤求出离，哀愍彼故，说“唯识”言。令自观心，解脱生死，非谓内境如外都无。由境有滥，舍不称“唯”；心体既纯，留说“唯识”。故契经说：“心意识所缘，皆非离自性，故我说一切唯有识，无余。”余经复说“三界唯心”、“制一处”等，皆此观摄。<br>　　三、摄末归本。心内所取，境界显然，内能取心，作用亦尔，此之二法，俱依识有，离识体本，末法必无。《三十颂》言：<br>　　由假说我法，有种种相转，<br>　　彼依识所变，此能变唯三。<br>　　《成唯识》说变，谓识体转似二分，相、见俱依自证起故。《解深密》说：“诸识所缘，唯识所现。”摄相、见末，归识本故。所说理事、真俗观等，多皆此观。<br>　　四、隐劣显胜。心及心所，俱能变现，但说唯心，非唯心所。心王体胜，所劣依王，隐劣不彰，唯显胜法。故慈氏说：<br>　　许心似二现，如是似贪等，<br>　　或似于信等，无别染善法。<br>　　《无垢称》言“随心垢净”等，皆此观摄。<br>　　五、遣相证性。识言所表，具有理事。事为相用，遣而不取；理为性体，应求作证。故有颂言：<br>　　于绳起蛇觉，见绳了义无，<br>　　证见彼分时，知如蛇智乱。<br>　　余经说“心自性清净”，诸法贤圣，皆即真如，依他相识根本性故。又说一谛、一乘、一依、佛性、法身、如来藏、空、真如、无相、不生不灭、不二法门、无诸分别、离言观等，皆此观摄。<br>　　如是所说空有、境心、用体、所王、事理五种，从粗至细，展转相推，唯识妙理，总摄一切。<br>　　以闻、思、修所成妙慧而为观体，明了简择，非生得善。若欲界观，唯有闻、思；色界观中，通闻、修慧；无色界观，但修无余。无漏观修，义通前二。此诸唯识，从初发意四十心中，听闻思惟，但深信解，随所遇境，依教思量，令彼观心渐渐增胜，未能修位观二取空，虽少入修，犹非正胜。于加行位四等持中，起四寻思，审观所取，若名若义，自性差别，假有实无，起如实智，于能取识，遍知非有故。圣慈尊教授颂言：<br>　　菩萨于定位，观影唯是心，<br>　　义想既灭除，审观唯自想。<br>　　如是住内心，知所取非有，<br>　　次能取亦无，后触无所得。<br>　　此位菩萨虽得修观，犹带相故，未能证实。通达位中，无分别智于所缘境，都无所得，理智既冥，心境玄会，有空之相，时不现前，唯识真理，方名证得。故本颂言：<br>　　若时于所缘，智都无所得，<br>　　尔时住唯识，离二取相故。<br>　　证真识已，起后得智，方证俗识。《厚严经》言：<br>　　非不见真如，而能了诸行，<br>　　皆如幻事等，虽有而非真。<br>　　至此位中，名达法界，住极喜地，生如来家，自知不久成无上觉。<br>　　于修习位，修有差别。初四地中，真俗唯识，各各别证；于第五地方少合观，然极用功，未常任运；至第七地，观真俗识虽得长时而有加行；八地已上无勉励修，任运空中起有胜行；至究竟位，虽更不修，念念具能缘真俗识。所修有二：一现行，二种子。于初二位，有漏三慧皆通二修，种修无漏；通达位中，无漏修慧，通现、种修，有漏唯种。在修习位，七地已前，有漏无漏皆具三慧，通现、种修；八地已上有漏唯种，无漏三慧，通现、种修。于究竟位，有漏皆舍，虽唯无漏，然具现、种。所言修者，令观种现，展转增胜，生长圆满。有自在者下亦修上，未自在者不能上修。<br>　　此唯识修，总摄诸行，诸行皆依唯识修故。此略修行。<br>　　果相云何？有漏修者，能感世间一切妙果。无漏修者，永灭诸障，得大菩提，穷尽未来，广生饶益。此说别得，若互相资，容得一切。说略修已。<br>　　云何广修？此亦有三：一所学处，二修学法，三能修学。最初应知所学之处，次应依彼如是而学，然后方成能修学者，故三皆是菩萨行摄。<br>　　初，所学处略有五种：一、所化处。谓应了知三乘不定阿颠底迦种姓差别，如应成熟。二、利行处。若纯自利，如为已乐求财受用，为悭法故追访受持，为生天乐持戒修行，求有染果供养三宝，为贪利誉，自说己德，令他脱难，还自摄受，耽定味等，舍利有情。若纯利他，如以邪见修行施等，以无因见缺行说法。此等纯利，皆应除断，无罪二利，应善勤修。三、真实义处。谓于如所有性、尽所有性、世间所成、道理所成、二障净智所行真实等，随应修断。四、威力处。谓神通威力，六到彼岸，能断悭等，乃至与当来果善法威力，为利有情，堪忍大苦，四生信委，八相现化，逆胎盲等，遇皆饶益，等俱生威力。法界有情、处时法器，普能了知。神通化境，遍无边界等共不共威力。知此五力，应正勤修，成自佛法。五、菩提处。谓智、断等一切功德，应遍了达，希当果证。如是五处，最先应达，所化机宜，方应发起利他胜行。<br>　　次知实义，可断可修，于威力门修成自利，后于果位无上菩提爱乐希求，精勤修证。知学处已，次应修学。<br>　　修学法者，初于三宝功德、佛菩萨威力、诸真实义、无倒因果、应得义利、得此方便、善言善说契经等中，净信胜解，决定喜乐。<br>　　次应求法，当于一切佛法内论、因论、声论、医论、工论，应正勤求。应云何求？于佛正法应住猛利，爱重求闻。设为听闻一句善法，路犹铁地，尚欢喜入，何况欲闻多善言义。虽爱自身及诸资什，比爱正法，非为譬喻。无足无倦，深信柔和，心直见直，爱德爱法。往法师所，无诘难心，唯作妙宝、慧眼、智明、胜果、无罪、悦意之想，深生敬重，无高慢心；不作坏戒、卑族、丑陋、拙文、鄙句、异意之想，唯为求善，非显己德，不为名利而求正法，应时殷重，恭敬听闻，勿起损害，顺求过心。于其自身，亦不轻蔑，唯为求解，专精属耳，扫涤摄持。何义故求？于内明处，为自修习，利悟于他；于因明处，为伏邪论，安立正道；于声明处，为令信乐典语，众生深生敬等；于医方明处，为息众病，安乐众生；于工业明处，为以少力多集珍财，广生饶益。要于此五，次第勤求，无障智生，资粮速满。<br>　　次应为他宣说正法，说五明处，随应利乐。云何而说？谓应安住如法威仪，不为无病处高坐等而说正法，诸佛菩萨敬重法故，令他于法极珍敬故。应无间说，勿作师拳。随众所欣，次第标释，无悭吝想，名随顺说。于有怨者应住慈心，于行恶者住利益心，于有乐放逸有苦下劣者，应住利益哀愍之心。不起嫉妒，自赞毁他。不希名利，恭敬赞叹而为说法。<br>　　次应修行。于佛所制有罪三业，善能远离；所闻事业，无倒修行；独居闲静，思所闻法；无间殷重，观察称量；未知求知，已知勿忘。未达推佛，不生诽谤，恐无慧目，直心强信，善知密意异说无动。于离言境专注系心，离诸戏论，无扰乱想。修奢摩他、毗钵舍那。<br>　　次应教授。应观于彼心根意乐，随宜为说处中之行，令其舍弃增上慢等。<br>　　次应教诫。应遮有罪，开许无罪。诸现行事暂行犯者，如法谏诲。若有数犯，起无染异亲善意乐，呵摈令忆。下犯权时，上犯永摈，勿令犯者多摄非福。能正行者，慈爱称叹，谦冲晓喻，令喜增修。<br>　　次安三业。先以财物饶益有情，令听所说，奉教行故。于有痴者当行爱语，令其摄受，瞻察正理，拔出不善，劝安善处。于正事业，应共修行，令所化生，无他说故。<br>　　次修波罗蜜多。<br>　　施，即舍位，无贪三业。凡行布施，若唯令乐，不作善利，或非利乐，俱不应与。若唯善利而非安乐，或俱利乐，皆应施与。若希财物，恣彼所须，规诸断心，应随自在。若求刀等，为自他害；非己财物，媒媾他人；食等有虫，无义乐具；杀害物法，邪作天祀，水陆众生损杀处所，怨希仇隙，病冀非宜；馋嗜数求，愁忧规损，抑夺卑物，乐恶求位；夺施施他，卒暴损余，自违学处；怨亲等所生分别心，许胜与劣，许多与少；或怀异意，生愤浊心，施已称杨说恩，向彼撩掷所舍；邪厌恶求，妄兴邪施，执为善净；他之所引，怖自贫穷，余残及秽与出家者；曾不告白，窃施非法，不合仪物，持以惠舍；数求还往，亲附摄属，依世名誉，求报恩果；规余敬叹，意劣限量，初少诳与，后便倾败；乖离属己，自怠策他；不依来者次第均给，心不悦净，后生悔恼；求真与假，先未运心，不应其时，乖仪散乱；蚩笑轻弄，令生愧赧，见来嚬默，研求不与；外道觅过，求佛正法，炫卖秘藏，业未成法。此等有过，皆不应为。与上相违，一切应作。财宝若乏，应思来者：一是安乐，非贫苦类；二是危苦，无依怙等。揆己财足，俱应遂愿。少应善遣，安乐来求。知有怀悭或先贫乏，寄之树福，方便导利，言无损费，仍为饶益。我有珍财，随汝取施，慎勿令彼求者空还。我若施时，汝应随喜，令怀悦意，施种渐生。见来求相，知乐应与。若有矫诈，欺诳乞求，掩过勿伤，称满其愿，令无羞愧欢喜而往。有初欺诳，后始觉知，勿举勿诃，但生悲愍。彼误于我，起此愆违，我怀喜心，令彼无罪。若无财宝，随己所能，如法经求，令施无阙，于佛正法，巧妙宣扬，令诸有情随应习施。见常惠舍，应教数求策施者心，勿令鲜阙。恶供朋党，不敬忘念，知余有法，应求转施，或书写与。若见余无，更写无力，当应思审，我非悭所蔽别碍胜须耶？若有悭碍，即应施与。由施痴哑，尚应无吝，况令阙乏妙智资粮。若无悭碍，但为胜须，思施彼时为灭烦恼，为念生类，为满智因。观无烦恼，见若不施增智资粮，当丰巧慧，亦为爱念此及余生。若施彼时，便唯念此：如是不施，非违净戒。善设轨仪，晓喻发遣。若畜财宝，为作净故，心应奉施诸佛菩萨。虽畜宝财，犹住圣种，恒思此福令常增长，如佛菩萨所寄护持。若观施时，不称正理，应言“贤首，此是他物，不许施汝”，慰喻发遣。或持余财，恭敬倍施，令知施者非悭故然。知此经等或非己物，于有怨苦德恩有情，应行慈悲喜舍而施。若有四障不能惠舍，应起四智而对除之。一、有财宝，心不乐施。应思由先曾未串习，今不强舍，后更增背，故力励修，生觉悟智。二、财鲜阙，心不乐施。思此匮乏，障施因缘，应起悲心，自受贫苦，见施利益，生忍苦智。三、财悦意，心不乐施。思此耽着，虚妄颠倒，应觉能生当来众苦，故力励舍，生知倒智。四、虽行施，唯欣世果。当疾通达，是邪果见，应观诸行，皆不坚牢，离散速尽，不生欣乐，唯求菩提，生不坚智。应居闲静，起淳厚信，数数缘念多妙财宝，以意解力施诸众生，故少用功生无量福。于所宝爱能自开舍，设艰辛得亦勿悭吝，信心恭敬，自手应时不损自他而行惠舍。此有三种：与净妙物，广修财施；拔除恐怖，修无畏施；劝修善业，而行法施。速疾而与，不作稽留。非彼疾望，如速舍者。随有即施，非积方舍。于彼谦下，无竞无慢。<br>　　戒，即受学净戒三业，凡修净戒，正受净意。犯已还净，敬念无犯；正受有犯，观他起愧；净意有犯，自顾生惭。故能护戒，还净敬念。由前二故，离诸恶作。初二后一，能不毁戒，犯已还净，能还速出，即妙无量饶益大果胜利净戒。<br>　　在家出家俱修三种：一、律仪戒。谓即七众所受律仪。住出家者，舍轮王位如弃秽草，不希天欲，况余财位，尚厌胜果，况卑贱事。勤更修余，非戒为足。离恶言念，设起速悔。渐为拘捡，正理言念。闻难行事，心不惊怯，恕己勤修。不伺他非，常察己过。见诸凶暴，悲心摄受。害触无恚，勿行呵摈。有过悔除，誓更勿犯。少欲喜足，堪忍众苦。不掉不躁，威仪寂静。离矫诳等，诸邪命法。二、摄善法戒。谓受戒后，为大菩提所集善法，依戒独处，起闻思修。尊所敬事，病所慈愍。说施善哉，德施赞叹，于善随喜。诸善回向，发愿供养。精勤护戒，饮食知量，密护根门。初后夜中，常生觉寤。亲依善友，勿顾身财。于恶法中，皆不忍受。善知因果，乃至舍障。便能渐次住十度中。三、饶益有情戒。于诸有情，无倒事业，皆为助伴。病者供侍，盲者启导，聋者撝义，哑者晓像，迷示遇途，疲施安息，缺支者惠以荷乘，愚骇者诲以胜慧。除彼缠等，解他胜蔑，劝断悭恶，教获珍财，令信圣教，尽结离苦。守恩思报，见赞善来。欢慰吐诚，谈谑设座。随答名利，等增非劣。怖者救护，忧者开解。恒备资财，随求即与。初为依御，后方济给。若自匮乏，巡觅与之。有众同用，自无隐费。数数应行，教授教诫。除无利行，余随他转。非诃违犯，终不恼他。亦不轻诮，令生愧赧。不彰他屈，不自贡高。不极亲近，非不亲近，亦不非时亲近于彼。不毁他爱，不赞他憎。非情交者不吐实诚，不屡希求，不乖先诺。是名无量大功德藏。若诸菩萨先于菩提发弘愿已，欲勤修学。于能开授，如法请受。时彼菩萨令求受者，生殷重心，专念长养，为正开授。若无授者，于佛像前如法自受，此后数思菩萨应作，非所应作，听闻解释契经本母。若虽聪慧广说，乃至谤菩萨藏不应从受，不信谤毁，亦勿开示。如住净戒，具大功德，彼诽谤者亦成大罪。言见未舍，终不免离。非唯他劝，及为胜他。自慧思择，起坚固受。有四他胜处法：一、为名利恭敬，自赞毁他；二、从求财法，悭吝不与；三、害恼归谢，不舍怨结；四、谤菩萨藏，乐宣像法。自信随他，犯此不堪。增长净意，摄大资粮，相似菩萨，非真菩萨。略由二缘舍此净戒：一、舍无上菩提大愿；二、上品缠犯他胜处，下中缠犯不舍净戒。数犯四种，都无惭愧，乐犯为德，名上缠犯。非一暂行，即名为舍。若无二缘，虽转余生，净戒不舍。余生忘失，虽数更受，觉寤戒念，非新受得。住此戒者，于佛法僧及安造处，应日日中随应供养，下礼一拜，少赞四句，极生一信随念实德，无令空度，恭敬策勤。勿生大欲，厌舍名利，敬侍耆德，依理酬对。赴如法请，受无染施，舍无染法，于性遮罪，应等护持。若为利他，随应现起，应住正命，三业寂静。毁厌生死，欲欣涅槃，恶声称誉，自护清雪。陈谢侵犯，不酬嗔弄，无染管御，时量倚眠，离爱谈谑。卑下求法，断除五盖，不毁二乘，善究菩萨藏，方学声闻藏，精闲佛法，方习外论。上聪敏者，于日日中，二分学内，一分学外，犹如辛味而习近之。法可信爱，方以利乐，闻如理法，励意往听，巧依文义，敬叹法师，乃至现通，能正引摄。如是一切，若心狂乱，重苦所逼，未受净戒及住十地，皆无违犯，与上相违，当知有犯。若上缠犯，或三或多，解诸乘者如法悔灭，悔已更受。下、中缠犯，对一发露；现前若无可对灭者，净意自誓，更勿重犯。由此于犯，还出还净。依此修习，得三满业：一、行满。由无缺犯，三业清净。二、意满。为法出家，求大菩提，乃至不为当来异熟。三、因满。昔行妙业，今得胜果，复能修善，岂非安乐。与此相违，衰损危苦。为持净戒，舍大财位，乃至命终无少缺犯，恒不放逸，亦不误犯。由此生生常获五利：一、为十方诸佛护念；二、舍命时住大欢喜；三、持戒者常为亲友；四、功德藏成就圆满；五、生常得戒，戒成其性。为住其心，成就佛法，利有情故，专精勿犯。<br>　　忍，即于境所有无嗔，精进审慧。此有三种：一、耐怨害忍。谓遇他害，应作是思：“此我先业，今若不忍，更作苦因。”便非爱己成自缚害。又“自他身性皆行苦，彼无知故增害我身，我既有知，宁增彼苦。声闻自利尚不苦他，我既利他，应忍他害。”作此思已，应修五想：一、念彼于我无始长时或为亲属或为我友，应舍怨害，住亲善想。二、念托众缘唯行唯法，都无有我，谁为怨害？应舍有情，住唯法想。三、念彼生长自性无常，我极报怨，不过断命，谁有智者于彼身命生死法中而欲更杀，尚不应起染浊之心，况复加害。应舍常坚，住无常想。四、念衰盛者皆为三苦恒所随逐，我今于彼应设方便，令永舍离，何容更苦？应断有乐，住有苦想。五、念求菩提，本为生类，应与义利摄受为亲，何容今者返加怨害？应舍于他，住摄受想。自无愤勃，不报他怨，亦不随眠流注相续，故于怨害皆能忍受。二、安受苦忍。若逄事苦，应作是思：“我从无始，愚痴过失，为求诸欲，尚受众苦，况求菩提成大事业，纵经百千俱胝大苦，亦应忍受，况小苦哉。”若于一切四事，什物鲜弊，稽侮不生忧恼，世法衰毁乃至病死，住四威仪，为摄受法，正毁形貌，着坏色衣，自兢摄行乞求，弃非法财，绝淫欲乐，修善利益，如法勤劬，皆能忍受，精进匪懈，求大菩提，离异染心，勿生退转。三、谛察法忍。于三宝等，串习净智，善安胜解故；于羸劣卑贱有情，自居尊贵、臣隶等所，怨、亲、中等，皆能忍受。众前屏处，昼夜往来，乃至疾卧，三业修习，于有损恼由忍故离，于有所求由忍故与，恒作饶益，先后无异。非一益已，舍而不益。怨所速谢，怨谢速受，勿令于己生疲极心，不堪忍所，起上惭愧。审观由忍，现世安乐，能除不善，引安乐因，临终不悔；后生善趣，无怨无仇，证无上觉，亦见不忍所有苦果，自作教他，赞励庆慰。<br>　　精进，即是修善品时勇悍三业。此略有三：一、加行精进。谓修善前，心生勇悍，先擐誓甲：“我今为脱一有情苦，以千大劫等一日夜，或复过此百千倍数，常处地狱，方证菩提，我之勇悍亦无退屈，何况所经时短苦薄，于此能起少分信解，尚长无量大菩提因，何况成就。”故修善位，无少怯劣。二、摄善精进。谓此能引能满众行，一切分别烦恼异论苦触不动，殷重乃至离慢而行。世尊恒时称赞精进，故能满善疾证菩提。三、饶益有情精进。谓即前说利乐有情种种策励，如是远离身资什想，尽众同分无间无废，平等通达功德相应，不缓不急无倒修习，能令染法不生断灭，亦令白法新生广大，三业净，三慧增，无舍无退，无下无倒，勤勇而行，有势有勤，有勇坚猛，不舍善轭，猛利乐欲等修无倦，如灭头燃疾断烦恼，法随法行，护己利他。<br>　　静虑，即是闻思为先，心一境性。此有三种：一、现法乐住静虑。谓离分别、惛掉、爱相，能生轻安、寂静、等持。二、引发神通静虑。谓能引住神通等持。三、饶益有情静虑。谓为利乐所有等持。由依静虑，能成咒术，息灾厄，除众病，致甘雨，拔怖畏，施财位与饮食，谏诲放逸，造应作事，神通、记说、教诫、变现，乃至放光息除众苦，亦能永断一切重障。<br>　　慧，即于境如理简择。此有三种：一、于所知随觉真慧。谓于无我真胜义中，平等明觉。二、于五明三聚妙慧。谓摄受此，能速圆满智资粮觉。三、作有情诸义利慧。谓助伴等俱行妙觉，学内明处净慧为依，示现愚痴，教导放逸，赞励怯弱，庆慰勤修。<br>　　次修四摄事。一者布施。如上已讫。二者爱语。常说悦意谛实、如法引义之语，远离嚬蹙、含笑。先言命进问安，随宜慰喻。见有昌盛而不自知觉，善法增而申庆悦。说佛法教，恒为胜益。于己怨仇起清净意，于极痴者誓除疑惑，于真福田谄诳恶行都无嫌恨，修难行爱语。欲除障盖，为说先作。心调善者，为说谛法。多放逸者，诲令出离。有疑惑者，谈说决择。依四净语，起八圣语。三者利行。由爱语故先示正理，随所觉处，悲无染心，劝导调伏，安处建立，能令获得现利、财位后利、出家俱利，离欲轻安解脱。习近恶友，未植善根，着大财位，深极放逸，外道僻执，邪见诽谤，常起八缠十恶业者，于此一切皆能开解，起大悲心。虽受大苦，心无劳倦，倍生欢喜；虽处财位最胜第一，而自卑屈，如仆如奴如旃荼罗如孝子等；无染无伪，真实哀怜，慈愍之心永不退转。四者同事。以此义利，若劝他学，亦自修学。教他知已，所修同事，善根坚固，不生退转。令作是念：此所教我，定有利乐，彼自行故。不尔便言：汝自不善，何能教我？汝且于他咨受此事。<br>　　次供养三宝。一、于对现前佛设利罗及制多等所，亲面供养。二、于余三世十方佛制多等，作佛等想，修不现前供养。三、现对前时，复作是念：一佛制多等法性，即三世十方诸佛制多等法性，故我今者现前供养一佛制多等，即是供养三世十方佛制多等，修现前、不现前供养。若佛灭后，造一或多佛制多等而为供养，当获无量大福德果，受大梵福无数大劫，不堕恶趣，亦满无上菩提资粮。四、于如是所，唯自供养。五、若起悲心，以随力物施贫苦等，愿彼安乐，令他供养。六、或俱供养。七、以花香等敬问礼拜，乃至以珍宝等修财敬供养。八、即以财敬长时多妙，乃至净心回向菩提，修广大供养。九、不以轻慢、矫诈、放逸、不净物等，修无染供养。自力集财，从他求得，发愿想化，为百千身恭敬礼拜，一一化身出百千手持散花香，出百千声歌赞实德，复出百千妙庄严具而为供养。于赡部洲乃至十方所有供养普生随喜，虽少用功而兴无边广大供养。应起善心、真欢喜心，精勤修学。十、若有须臾修四无量，乃至少时信忍离言真如法性，起无分别住无相心，即为守护菩萨净戒乃至修行四摄事等，修正行供养，应念此为最上胜妙，过前供养百千万倍不可比喻。修供养时，应念如来是大福田，具大恩德，有情中尊极难遇，独出众义。依止于法于僧供养思念，随应亦尔。当获大果，说不能尽。<br>　　次应亲近善友。戒无穿缺，多闻修证，哀愍无畏，堪忍无倦，言词辨了，名善友相。求施利乐，于此正知，有力善权，饶益不舍，大悲无傥，名为善友。所作不虚，威仪圆满，言行敦肃，无矫无嫉，俭畜随舍，是名善友。可为依信，谏举令忆，教授教诫，能为说法，是名善友。于所化生，为善友事；有病无病，爱敬供侍；翘问迎礼，修和敬业；四事什物，不阙应时；诣敬承事，问听无动。名为亲近。<br>　　次修无量。法界有情，总为三类：一、无苦无乐；二、有苦；三、有乐。于此三类，慈悲喜舍。于其十方，初有情类欲求乐者，作有情解，无倒与乐，名有情缘慈；作唯法想，假说有情，名法缘慈；复于诸法离分别想，名无缘慈。于有苦者，欲拔苦故，修有情缘悲。于有乐者，助彼喜故，修有情缘喜。于无苦无乐者，起离痴想。于有苦者，起离嗔想。于有乐者，起离贪想。平等欲令离诸惑故，名有情缘舍。余并同前。三无量中，初共外道，次共二乘，后唯菩萨。初三安乐，后一利益。<br>　　次修惭愧。若有应作而不随之，随不应作；于覆己恶、己可悔事，随逐不舍，应顾内身羞耻非法。遵崇贤圣，宝重善法，修起于惭。外顾世轨，羞耻恶名，轻侮凶顽，拒惮恶法，修起于愧。<br>　　次修坚力。禁制染心，勿随惑转。虽遭大苦，修行无苦。怖畏无动，勇猛思择，坚持自性。<br>　　次观世间命浊、有情浊、烦恼浊、见浊及以劫浊，厌离怜愍。见器成坏，修无常想。观自内身，六界集起，假立名性，而不坚执。年德耆尊，迎敬问礼，如父母想。二俱相似，讯慰谈论，如兄弟想。俱卑劣者，慈爱劝修，如男女想。处尊见卑，终不戾[怡-台+发]。纵怀资给，摄受随顺。若识不识、有病无病、贵贱贫富，一切等心为友为朋，无怨无隙。设有违犯，终不斥讳，勿令须臾住不安乐。离十四垢，藏隐六方；远四恶朋，摄四善友；分财平等，他物不规；审观财宝，称直买卖，彼若不解，无枉豪厘。<br>　　次修四依。唯求于义，不依饰文，起敬爱故。唯依于法，不依说者，心住理故。唯依了义经，不依不了义经，无疑虑故。唯依于智，不依于识，证决定故。以要言之，四无碍解，乃至四妙总持三十二相业，乃至一切种妙智，皆是菩萨正所应学。以身语意普为有情，于一切时欢喜无变，不损恼他。唯见功德真实寂静，心善决定，不悕异熟等。修一切种皆令现行，不净观等乃至三十七种菩提分法，菩萨虽与二乘别修而不作证，皆如经说。<br>　　次应修愿。总发一种摄一切愿，谓摄受正法。复有三愿：一、于生生得正法智；二、无厌心为众生说；三、舍身命财护持正法。复有四愿：一、未离苦者速离；二、未得乐者疾得；三、未发心断恶修善者发心断恶修善；四、未成佛者早得成佛。复有五愿：一者，发心最初愿得无上菩提；二者，受生愿，愿生善趣，随顺饶益；三者，所行愿，愿正思择，修诸善业；四者，正愿，愿摄一切菩萨功德，若总若别所有正愿；五者，大愿。此有十种：愿当获得上妙供具供养诸佛，愿护正法传持不断，愿如诸佛八相现化，愿行一切菩萨正行，愿普成熟一切有情，愿诸世界皆能示现，愿能净修一切佛土，愿诸菩萨同趣大乘，愿所修行皆不虚弃，愿当速证无上菩提。欲令所修果广大故，修一一行皆发此愿。<br>　　如上所说一切愿、行，四十心中通所修法。<br>　　位别修者。初发心住学十种法。供养佛．赞菩萨．护众生心．亲近贤明．赞不退法．修佛功德．愿生佛前．修习三昧．赞离生死．为苦归依。亦修十力。如是余位，各有二十别所修法。广如经说。然此位中多修散行。少亦修定未以制伏。<br>　　将入加行位。前方便中先修三三摩地。诸法有二，谓有、非有。有为无为，名之为有；我及我所，名为非有。于妄生死依他有，为可厌逆故，修无愿三摩地；于真涅槃、圆成无为，正愿乐故，修无相三摩地；于我我所遍计所执非有事中，无愿无无愿故，修空三摩地。此若但言空、无愿、相，通有、无漏，三慧定散；言三摩地，通有无、漏，唯修非散；言解脱门，唯是无漏，亦修非散。此位所修，准义应悉。<br>　　次修四种法。《嗢拖南》：“欲令有情清净故说。”一、观诸行皆是无常，有生灭故；二、观无常皆悉是苦，具逼迫故；三、观涅槃性相寂静，离苦缚故；四、观诸法皆都无我，无主宰故。修方便已，次于加行，暖、顶二位修四寻思，忍、世第一法修四如实智。即修空相。修自利已，通修五无量，起利他善巧，为饶益故。初观六十四种有情，依处受化；次观十方世界差别，有情在彼，染净可得；次观善等诸法类异，即此有情有堪任势力修解脱苦者；次观五十五种所调伏差别，要由善巧，令得解脱；次观随应调伏方便。于加行位修二利已，于初地中以无漏观证达理事，名真相见，无少散修。如略行中已略解相。<br>　　从此位后，于十地中，修十胜行，断十重障，证十真如。<br>　　十胜行者。谓前施等六到彼岸，又加方便、愿、力、智度一切妙行，皆此十摄。方便善巧有十二种：悲心顾恋，了知诸行，欣佛妙智，乐处生死，轮回不染，炽然精进，此六为内；令以少善感无量果，令以少力摄大善根，憎圣教者除其恚恼，处中住者令其趣入，已趣入者令其成熟，已成熟者令得解脱，此六为外。如是十二，总束为二：一回向，二拔济。愿有五种，此总为二：一求菩提，二行利乐。力有十种，总摄为二：一思择，二修习智。证诸法安立净智，此亦有二：一受用法乐，二成熟有情。于前所说施等诸行，十地所修，过前增胜。谓总求身及支节等，以无染心而随彼欲；若求为过，宁以百千身命布施，终不遂彼。施意若净，现利众生有乞身支，魔等兴恼，痴狂心乱，皆不应与。若愍食吐等活命众生，应数吐食等而行布施。一切有恩未喻亲属，虽已晓喻，求者凶残害等，妻孥将为仆隶，皆不应施。与上相违，应行惠舍，宁犯性罪自堕地狱，终不令他逆业成就。审起思惟，心非不善，深生惭愧，怜愍杀之。暴恶宰官方便黜废，劫守盗财，夺废随还，无属继心。求非梵行，方便随许，令种善根。出家菩萨皆不应尔，为拔他难起虚诳语，令离恶朋说离间语，遮越正略出粗恶语，引摄机宜行杂秽语。由此便生无量功德，或现神通，示诸恶趣，怖之令见，永离不善。若无信等，问事不答，示相现通，令怖信等，行楚利行，令得利益。若遭苦迫，能无异想，证谛察忍。勇悍无倦，能住殊胜甚难思度十力种姓所有等持。命终不舍，还生欲界，能起胜义平等遍满将正已觉。由此能知诸法无我。调伏方便，境界无碍，于摄事中或有隐己功德威力，是他同事而不显现，或化怖畏生狗等中，非他同事而自显现，所作善根犹可摇动，为令坚住，实现同事。若行放逸，二种俱非。于供养中，由于佛等得平等故具足珍宝，或以神通化为无量珍宝众具，乃至礼拜持散赞扬十方三宝真行供养。修无量中得有情平等，证俗真故作证修习，即悲无量亦名大悲。缘微细苦，长时修习，猛利发起，极清净故。修此心时，即修一切菩萨悲心，悲意乐净，故于诸有情，获极亲厚爱念恩德，无厌代受，有堪能心。声闻已得菩提究竟，深远厌心，不如菩萨悲前行心。由此熏修，无少内外而不能舍，乃至妙慧无不能入，菩萨菩提由悲建立，故于生死堪忍众苦。又于十地各有别修，谓初布施乃至第十神通作业，此等随应皆十行摄，唯说十度不增减者。颂曰：<br>　　障富贵善趣，不舍诸有情，<br>　　于失德减增，令趣入解脱。<br>　　障施等诸善，无尽亦无间，<br>　　所作善决定，受用法成熟。<br>　　十种障者，随修十度，十地所断俱生无明，又有十障，谓异生性乃至诸法未自在障。<br>　　十真如者，一、遍行。由此能得自他平等。二、最胜。由此遍修同出离行。三、胜流。由此求法，不顾身命。四、无摄受。由此乃至法爱亦皆转灭。五、类无别。由此得十意乐平等净心。六、无染净。由此能知缘起无染无净。七、种种无别。由此知法无相，不行契经等种种法相中。八、相土自在所依。由此圆满证无生法忍，不见染净一法增减。九、智自在所依。由此圆满证无碍解。十、业自在所依。随欲化为利乐事故。<br>　　一切菩萨应以四相修前诸行：一者善修，皆悉决定委悉，恒常无罪修作；二者善巧，令获义利，修莹律仪，所受当满，应机说法；三者饶益，能以利乐别总随与；四者回向，三门积集，去来今世所有善根一切摄取，以淳一味妙净信心回求菩提，不悕余果。应以七相怜愍有情：非怖畏彼，如理劝授，无厌倦心，不待他请，无所悕望，遭害不舍，平等无限。<br>　　如是一切，名所学法。三世菩萨勤修此等，曾、当、现证无上菩提，更无增减。诸出家者，离摄亲属，弃世业务，能行梵行，舍证圆满，住净戒中，出言减信。诸在家者，无是众德，诚大尊高，真胜殊胜。<br>　　【般若波罗蜜多心经幽赞卷上终】</p>
<h1 id="2-般若波罗蜜多心经幽赞（卷下）"><a href="#2-般若波罗蜜多心经幽赞（卷下）" class="headerlink" title="2. 般若波罗蜜多心经幽赞（卷下）"></a>2. 般若波罗蜜多心经幽赞（卷下）</h1><p>　　<br>　　知所学法，如是修已，何相名成能修学者？种行具修，成十二住，总摄一切菩萨皆尽，此后方得无上菩提第十三住，成圆满果。颂曰：<br>　　种姓胜解行，极喜增上戒，<br>　　增上心三慧，无相有功用，<br>　　无相无功用，及以无碍解，<br>　　最上菩萨住，最极如来住。<br>　　一、种姓住。犹未发趣无上菩提，于余住中唯有因转。相如前说。<br>　　二、胜解行住。从初发心乃至初地。由前修相，于自住中虽已得净，为得净故而修正行，起分别慧，励意修作，成苦迟通行，勉励说法，随力亦能现正觉等利益安乐。于前诸行或未普学，诸相未成，意乐未净。<br>　　三、极欢喜住。即是初地。如前白品并十大愿皆现圆满，由此转名净胜意乐；超过异生地，证正性离生；生如来家，成佛真子；绍隆佛种，得诸平等；离诸诤害，获实证净；知于菩提我已邻近，证二空理，成二妙智。生大欢喜，行十法净修住，谓信、慈悲、惠舍、无倦、知诸论、解世间、修惭愧、坚力持、供养诸佛。于九住法专精求趣，多为轮王王此洲界，调伏悭垢，乃至愿我恒处最尊，为有情依，作诸义利；或乐精进，净信出家，瞬息须臾证百三摩地，以净天眼于诸佛国见百如来，变化住持皆能解了，神力能动百佛世界，身亦能往放大光明普令他见，化为百类利百有情。若欲留身，得百劫住，见前后际各百劫事，证百法门，化为百身，身皆能现百菩萨眷属。<br>　　四、增上戒住。即第二地。由前住中十意乐住净，得入此住。性戒具足，少邪业道，诸恶犯戒亦不现行，况中上品；能善了知业道因果，自及劝他，行诸净业；于有情苦，得大哀愍，如实观照，广见诸佛善根清净；多为轮王王四天下，止息犯戒，一切威力过前十倍。<br>　　五、增上心住。即第三地。由前作意解了通达，复由十净心，得入此住。能通达诸行有情大菩提，亦正推求脱苦方便，诸烦恼缠无障碍智，净法界中无分别慧，辨此智见，胜三摩地。于菩萨藏精进多闻，不惜身命，舍诸所爱，无有师长不誓承事，教誓皆行，身誓受苦。但闻一颂，胜得大千充满妙宝，闻佛一句法，能引正等觉净菩萨行，胜得释梵护世等果。设有告言：“我有一句法，能引正等觉净菩萨行。汝若能投大火坑者，当为汝说。”菩萨欢喜踊跃言：“能。正使火坑等三千界，为闻法故，我从梵天尚能投入，况小火坑。为求佛法，尚应久处大地狱中，况余小苦。”闻已便能法随法行，能引住世间静虑等至等，复还弃舍，随愿受生，多作释天帝化他，令断欲贪，威力过前百千之数。<br>　　六、觉分相应增上慧住。即第四地。由前求多闻，成十法明，得入此住。得十成熟智，修菩提分法，能断萨迦耶见等一切执着。离诃毁业，修赞美业，心转调柔，功德隆盛。安住寻求，修治地业，圆满意乐胜解界性，圣教怨敌不能倾动。多作苏夜摩天王，化除萨迦耶见，威力过前俱胝之数。<br>　　七、诸谛相应增上慧住。即第五地。由前十平等清净意乐，得入此住。以十方便观察诸谛，正毁诸行，悲愍有情，摄受资粮，勤修正愿，念慧行等，皆得增长，离异作意，以诸方便成熟有情，一切工巧皆能引发。多作珊都使多天王，化舍一切内外邪法。<br>　　八、缘起相应增上慧住。即第六地。由前十种法平等性，得入此住。觉悟缘起，生解脱门，一切邪想皆不能动。为益有情，摄受生死，智悲随逐，无所着智。般若波罗蜜多住现前，证得无量胜三摩地，意乐不坏，余不能夺。多作妙化天王，化除一切增上慢等，威力过前百千俱胝之数。<br>　　九、有功用无相住。即第七地。由前十种妙方便慧所引世间进道胜行，得入此住。达佛境界，无间缺修，一一刹那证十度等菩提分法。有加行行一切圆满极净住，前导犹名有染，工巧智满，超二乘三摩地境，念念能入灭尽定，能现菩萨甚希奇业。多作他化自在天王，能授二乘现观方便，威力过前俱胝百千之数。<br>　　十、无功用无相住。即第八地。由前十种入一切法第一义智，得入此住。以前所修四如实智，今得清净成无生忍。断四灾患，爱甚深住。蒙诸如来觉悟劝导，授与无量引发门智神通事业。悟入无量分身妙智，得十自在，随受胜利。多作初静虑天王，创入此住第一刹那，所有福智一切威力，过前诸住所得一倍。第二刹那过前二倍，至十地满，运运增长，说不能尽。<br>　　十一、无碍解住。即第九地。由前于甚深住不生喜足，复于智殊胜性爱乐随入，起智加行，宣说诸法。说法所作皆如实知，成大法师，具无碍解。多作第二静虑天王。<br>　　十二、最上成满菩萨住。即第十地。前无碍解遍清净已，堪为法王，受法灌顶，得离垢等无量等持。作佛所作，得一切佛相，称法座身诸眷属。得大光明证，利有情佛事妙智，逮得无量解脱陀罗尼门神通大念等无数功德。多作过色究竟大自在天王。菩萨道满，资粮周备，从佛大云，堪领广大微妙法雨，自如大云同现等觉，普雨法雨，殄息尘埃，令善稼穑生长成熟。<br>　　此一一住，所断所修，所证功德，非余住无，依各圆满，故别建立。胜解行住趣无相修，所作狭小，有缺不定；次后六住，获无相修，所作广大，无缺决定；后之四住，圆证清净，领受修果，所作无量。胜解行住，信等第六心，信生不退，不断善根；十住第七心，居位不退，不作二乘；至极喜住，所证不退，永无忘失；至无功用无相住，修行不退，任运进修，皆求种智，广行利乐，故留诸惑助愿受生，由此不说断烦恼相。生有五种：一、除灾生。由愿自在，为大鱼等济诸饥乏，为大医药救诸疾病，为大善巧善和诤斗，为大国王如法息苦，为大天神断邪见行，为火为水，为乘为船，为种种物，息除灾患。二、随类生。愿自在力，于傍生等恶类中生，彼所行恶而自不行，彼不行善而自行之。如入酒肆，能立其志。入诸淫舍，示欲之过。为说正法，除彼过失。三、大势生。禀性生时，寿量、形色、族姓、贵富最为殊胜，能除众生轻慢等过。四、增上生。受十王果，自在化导，随所应生。五、最后生。此生资粮已极圆满，如慈氏等生婆罗门大国师家，如释迦等生刹帝利大国王家，能现等觉，作诸佛事。复以四相摄受有情：一者顿普。初发心位普顿摄受一切有情皆为眷属，随力饶益。二者增上。若为家主，劝识恩惠，孝养父母，妻子等所随时愍给。仆隶等所终不逼切而能堪忍，病等瞻疗，爱语慰，喻犹如自身，不生贱想。若为国王，不行刀杖，以法理化，财利饶益。依本土田而自食用，不行侵掠，视诸众生如父如子。所言诚谛，不行欺诈。劝舍诸恶，教修诸善。三者摄取。平等无傥，不希名利，秉事徒众，等无染摄，受于自义利，正教修习，非邪加行而陷逗之。四者随时。诸有情类下中上品，长短少时方堪净故，随应成熟而行摄受。<br>　　此十三住七地所摄，一种姓地，二胜解行地，三净胜意乐地，此之三地即初三住。四行正行地，即次六住。五决定地，即第十住，堕在第三决定中故。六决定行地，即第十一住。七倒究竟地，即第十二第十三住，因果二中皆究竟故。<br>　　此前所说诸菩萨行，虽有无量，不过四种：一、波罗蜜多行，则六十度；二、菩提分行，三十七品、四寻思等一切妙行；三、神通行，即六神通；四、成熟有情行，即所调伏界、调伏方便界无量。<br>　　如上所说若所学处、若所学法、若能修学，皆菩萨行。勇猛炽然，依前修学，不见行相，是名为行。<br>　　此所行法，云何名深？胜空者言：妙理玄邈，不可思议，二乘不能晓，凡夫所不测，故名为深。如应者言：真谛智境，超言议道，非喻所喻，微妙难知，备三无上，具七大性，体业利乐，一切殊胜，白法溟海，妙宝泉池，非大菩提为法界主，无由相称，故所修学，皆名为深，应勤趣证。或此一切诸菩萨行真如实相难可圆证，智慧观照难可获得，诠教文字难可悟说，万行眷属难可成就，有空境界难可通达，以慧为首余性或资皆名般若，故并名深。<br>　　云何名时？胜空者言：若依世俗，信学修证，求照达空。若依胜义，悟法体空，修行般若。事绪究竟，总名为时。如应者言：无上菩提广大深远，非少积因可能证获，于前所说十二住中，若日夜等时分算数，一一住中经多俱胝百千大劫，或过是数，方证方满。若以大劫超过一切算数之量，总经于三无数大劫方得证满。经初无数大劫，于一行中修一行，故证极喜住；经第二无数大劫，于一行中修一切行，证无功用无相住，以意乐净决定勇猛；后经第三无数大劫，一切行中修一切行，证如来住。此常精进，非不尔者。若上勇猛，如翘足等，或有能转众多中劫或多大劫，决定无转无数大劫。故知因位决定经三无数大劫修行圆满，方证菩提。五种彼岸皆能到故，此意即说修五般若三劫分位。或随自心变作分限事绪究竟，总立时名。若达空时，唯正智证。既修学位，通摄所余。独觉利根尚经百劫，况求作佛无多劫因？</p>
<h2 id="2-1-经曰：照见五蕴等皆空。"><a href="#2-1-经曰：照见五蕴等皆空。" class="headerlink" title="2.1. 经曰：照见五蕴等皆空。"></a>2.1. 经曰：照见五蕴等皆空。</h2><p>　　赞曰：此显由行甚深般若，得正慧眼，达空名照。谓色受等诸有为法，皆有三世、内外、粗细、劣胜、近远。积聚，名蕴。此五，谓色、受、想、行、识。等言，等取处等诸法。<br>　　胜空者言：前破能观执，显能观空；今破所观执，显所观空。若痴所蔽，迷胜义理，于蕴等中妄执为有，如处梦者，见境现前。若正了知胜义谛理，不生执着，如梦觉位，了境非有。故行般若，便照性空。<br>　　如应者言：虽修一切皆行般若，证真遣妄，由慧照空，故此偏说。此中空言，即三无性。谓计所执本体非有，相无自性，所以称空；诸依他起，色如聚沫，受喻浮泡，想同阳焰，行类芭蕉，识犹幻事，无如所执自然生性，故亦名空；圆成实性，因观所执空无方证，或无如彼所执真性，故真胜义亦名为空。据实三性，非空非不空。对破有执，总密说空，非后二性都无名空。说一切空，是佛密意，于有及无总说空故。如世尊说：<br>　　相生胜义无自性，如是我皆已显示。<br>　　若不知佛此密意，失坏正道不能往。<br>　　又此空者，即真如理，性非空有，因空所显，遮执为有，故假名空。愚夫不知，执五蕴等定离真有，起相分别，今推归本，体即真如，事离于理无别性故。由此经言：“一切有情皆如来藏，一切法等皆即真如。”说有相事，则无相空，令诸有情断诸相缚。<br>　　眼类有五：一、肉眼，非定所生大造净色；二、天眼，因定所起大造净色；三、慧眼，照理空智；四、法眼，达教有慧；五、佛眼，前四觉满，总得佛名。今在因位，慧眼达空，明了瞩观，故名“照见”。然此空性，资粮位中听闻思惟，多唯信解；在加行位，方纯修观。虽皆名照，犹带相故而未证真。住十地中，起无漏观，通达真理，方实照空。至如来位，照见圆满，知离言境，假名为空。<br>　　虽此空言，通空我、法，逗舍利子唯说法空，我执久亡，不假空故。或复我执依法执生，但观法空，我随空故。此所说空，虽体无异，而依事显，亦有差别。如《大经》中或说十六，谓内空、外空、内外空、大空、空空、胜义空、有为空、无为空、毕竟空、无际空、无散空、本性空、相空、一切法空、无性空、无性自性空；或说十七，加无所得空；或说十八，又加自性空；或说十九，别加所缘增上及互无空；或说二十，于十八中离无散空为散空、无变异空，离相空为自相空、共相空。释初颂曰：<br>　　能食及所食，此依身所住，<br>　　能见此如理，所求二谛空。<br>　　为常益有情，为不舍生死，<br>　　为善无穷尽，故观此为空。<br>　　为种姓清净，为得诸相好，<br>　　为净诸佛法，故菩萨观空。<br>　　补特伽罗法，实性俱非有，<br>　　此无性有性，故别立二空。
　　</p>
<h2 id="2-2-经曰：度一切苦厄。"><a href="#2-2-经曰：度一切苦厄。" class="headerlink" title="2.2. 经曰：度一切苦厄。"></a>2.2. 经曰：度一切苦厄。</h2><p>　　赞曰：胜空者言：此上略说破二执显二空，能度众苦。既照性空，离诸分别，如蛾出蛹，永离缠裹，便度苦厄，疾证涅槃。虽依胜义无度无得，随世俗中有度有得。<br>　　如应者言：由照性空，能越生死，显先修益。第三练磨心也。谓观转依，深妙难证，若生退屈，应练磨心。世间有情行粗施等，于命终位尚招胜果，况我今修无障妙善，当来不证度苦转依？如彼行慧已度苦厄，舍粗重依得无粗重，我亦应尔，励已增修，不应自轻而生退屈。度者，越也，脱也。苦，谓三界有情及处，即业烦恼所生所起，理实有漏，无非是苦。此略有三：诸有漏法，性堕迁流，逼迫不安，皆名行苦；世间诸乐，必归坏尽，缘合缠忧，俱名坏苦；性已逼迫，更增楚切，难忍重生，皆名苦苦。此苦即厄，灾难义故。苦或八苦：住胎出胎，俱受逼迫，众苦根本，名生苦；时分朽坏，名老苦；大种衰变，名病苦；寿命衰没，名死苦；不爱现前，名怨憎会苦；所爱乖离，名爱别离苦；所希不遂，名求不得苦；诸有漏行名，略摄一切五取蕴苦。厄谓八难，及诸危怖小三灾等。由未照空，境相拘缚，心起分别，发烦恼业五趣苦生。既见三种无性为空，或照蕴等即真如空，分别不生，恶果随灭，故诸苦厄皆能越度。如有颂言：<br>　　相缚缚众生，亦由粗重缚，<br>　　善双修止观，方乃俱解脱。<br>　　据实照空亦度惑业，体宽现果，唯说度苦。即此空相，资粮位中闻思等照，初十心位第六心后信心不退，不断善根，便永伏度极重苦厄。故经颂言：<br>　　若有成世间，增上品正见，<br>　　虽经历千生，终不堕恶道。<br>　　至十住中第四住后，粗无明等皆始不行，方能伏度恶趣苦厄。生贵住说，除灭烦恼，永尽无余，舍离生死，能出三界。《缘起经》说：“外道异生诸行，皆以四愚为缘。内法异生，若放逸者，福不动行，三愚为缘。不放逸者所有诸行，我不说以无明为缘。”故知此后伏离恶趣一切苦厄。第七住后，更不退位，伏离二乘所应苦厄。至通达位，初证真空后，能永度三恶趣八处无暇贫疾等种一切苦厄，或有亦能永离三界分段苦厄怖烦恼故。有八地后，方离此厄，七地已前留烦恼故。第十地终照空圆满，一切有漏种子永除，变易死等苦厄皆尽。至如来位利乐众生，或时示现，非实如是。此观自在，犹未成佛，由照空故当必皆除，劝示发心，言度一切。</p>
<h2 id="2-3-经曰：舍利子"><a href="#2-3-经曰：舍利子" class="headerlink" title="2.3. 经曰：舍利子"></a>2.3. 经曰：舍利子</h2><p>　　赞曰：胜空者言：生由法立，法即生因，此广生空，法空后显。<br>　　如应者言：下陈机感者名。述理垂喻，示彼胜行，除四处也。义段有三：初舍利子等，总告彰空；次是故等，别结所空；后以无所得故，释成空理。梵云舍利，唐曰春鹙。由母辨才，指喻为号，显彼所生，故复称子。母因能论，子假为名。树正摧邪，少闻多解。昔杨知见，最初悟入。今演性空，呼而垂喻。唯说胜教，以统法显是理皆空。独告上人以摄机，即时众咸告。彼虽秉告而未悟空，先劝练磨，方除四处。</p>
<h2 id="2-4-经曰：色不异空，空不异色，色即是空，空即是色。"><a href="#2-4-经曰：色不异空，空不异色，色即是空，空即是色。" class="headerlink" title="2.4. 经曰：色不异空，空不异色，色即是空，空即是色。"></a>2.4. 经曰：色不异空，空不异色，色即是空，空即是色。</h2><p>　　赞曰：谓四大种及此所造，即十色处及法处色，性皆变现，总立色名。<br>　　胜空者言：下广法空。《大经》说言：“所以者何？色自性空，不由空故，色空非色。色不离空，空不离色。色即是空，空即是色。”此破二种执：①色不异空、空不异色者，破执世俗所取色外别有真空。不悟真空，执着诸色，妄增惑业，轮转生死。今显由翳所见花色，目病故然，非异空有故。依胜义，色不异空，如圣教说：“因缘生法，我说空故。”②色即是空、空即是色者，破愚夫执“要色无位，方始有空”，于色于空种种分别。今显依胜义，色本性空，迷悟位殊，义彰空色，如何色灭方乃见空？如翳见花，自性非有，岂要花灭彼始成空？故于色空勿生封执，应除倒见，究竟涅槃。由此二句，经作是言：“色自性空，非色灭空。”<br>　　如应者言：若依胜义，诸法皆空、都无有者，初虽可尔，理未必然。真俗相形，俗无真灭，色空相待，色灭空亡，故非本来色体空也。<br>　　胜空者言：据实此空，非空、不空，翻迷对色，悟说色空。非此空言即定为空，空亦空故。<br>　　如应者言：若因缘色自本都无，应诸愚夫，先来智者。是则凡圣互是，圣凡自处师资，实为谁迷？<br>　　胜空者言：烦恼成觉分，生死即涅槃，尘劳之俦为如来种，诸众生等本来寂灭，岂非愚夫先即智者？<br>　　如应者言：若许色事有异空理，可舍色迷而求空悟。既空本色，智即为愚，求智舍愚，岂非颠倒？且厌生死求趣涅槃，苦乐不殊，求之何用？愚夫生死已得涅槃，圣者更求，极成邪妄。<br>　　胜空者言：俗事迷悟，求圣去凡，真理色空，何成取舍？<br>　　如应者言：若许事别亦说即空，俱胜义中自成矛楯，应未悟者知色即空，其已悟者不悟空色。精勤圣者，可愍可伤；懈怠愚夫，可欣可乐。如世尊言：“云何菩萨随顺会通方便善巧波罗蜜多？若诸有情于佛所说空性经典，谓一切法皆无自性、皆无有事、无生无灭、皆如幻梦，于是等法不能解了，菩萨为彼如理会通。应告彼言：‘此经不说一切诸法都无所有，但说诸法所言自性都无所有，故说诸法皆无自性。虽有一切所言说事，依止彼故诸言说转，然彼所说可说自性，据胜义谛非其自性，故说诸法皆无所有。彼一切法所言自性理既从本都无所有，当何所生？当何所灭？故说诸法无生无灭。又如幻梦，非如显现如实是有，亦非一切幻梦形质都无所有。如是诸法，非如愚夫言说串习势力所现如实是有，亦非一切诸法胜义、离言自性都无所有。由此悟入一切诸法非有非无，犹如幻梦，其性无二。故说诸法皆如幻梦。’如是菩萨普于一切诸法法界，不取少分不舍少分，不作损减不作增益，无所失坏。若法实有，知为实有；若法实无，知为实无。如是开示，是名菩萨随顺会通方便善巧。”此经意说，一切愚夫如言所执实有可说诸法自性，如实幻梦，皆无自性，都无有事，无生无灭，非无圣智真俗谛境离言法性，非如幻梦形质亦体都无名无性等。达所执无，名悟非有；达圣境有，名悟非无。故言菩萨不取少分不舍少分，无知为无，有知为有。若依胜义法体都空、无少有者，作此会通，便非善巧；称悟非无，不舍少分，亦徒施设，乃为损减失坏正理。由此故知，此经意破先执色有，故说色空。空者，无也。非法性空，愚夫所执当情色相本性非有。若执非空及色灭无方成空体，既成二倒，故应双遣，显色事理非如所执，勿起妄情生颠倒见。妄情既断，所执色亡，故断依他，遣计所执，如翳既灭，不见空花。二乘、外道，执实作用因缘生法性都非有，故圣说言“因缘生法，我说皆空”，非谓依他如幻之色亦皆空也。故有颂言：<br>　　虚妄分别性，由此义得成，<br>　　非实有全无，许灭解脱故。<br>　　圣教又说，“诸法不自生，亦不从他生，亦不从共生”，非不从二生。虽无所执，作用因缘而有功能，缘可得故。此若无者，应无俗谛，俗谛无故真谛亦无，依谁由谁而得解脱？或此空者即法性空。若执遍计所执诸色及依他色定异真有，真俗定别，极成迷乱。今显二色性即空如，无相无为，非诠智境，应舍二执求趣真空，故摄归空，双除妄见。法性之色，体即真相，不异即空，此复何惑？圣说二谛，各有浅深，彼互相形，皆有真俗。有俗俗俗，有俗俗真；有真真真，有真真俗。即俗真俗，真亦俗真。有俗有真，俗无真灭。既非无色而独有空，亦非色空定不异即，故真空与色，非异非不异，非即非不即。今遮定异等，唯说不异即。此不异即言，亦非不异即。《辩中边》说：<br>　　无二有无故，非有亦非无，<br>　　非异亦非一，是说为空相。<br>　　今说色空互相显者，令义增明，破疑执故。前说观自在教练磨心，今说色空等令除四处：一者，二乘作意狭劣欣厌，不乐利他；二者，于大乘中颠倒推求及起疑惑；三者，于闻思等言我能，然种种法执；四者，现前安立骨琐色等乃至菩提执着分别，今说色等不异即空，令舍二乘劣作意等，得无分别出世行成。</p>
<h2 id="2-5-经曰：受、想、行、识等，亦复如是。"><a href="#2-5-经曰：受、想、行、识等，亦复如是。" class="headerlink" title="2.5. 经曰：受、想、行、识等，亦复如是。"></a>2.5. 经曰：受、想、行、识等，亦复如是。</h2><p>　　赞曰：恐彼疑执唯色不异空、唯色体即空，余法不尔故，以受等亦例同色。能领纳境，起苦、乐、舍，名受；能取于境，有相、无相、小、大、无量、无少所有分齐，名想；思造善、恶、无记分位及余心所等迁流，名行；心、意、识三，皆能了别，并通名识。谓四识住及能住识，如色而领，如领而知，如知而作，如作而了，故色、受等如是次第。然由世执我事有五，谓我身具、我受用、我言说、我造作、我自体，今显是蕴，唯法功能，无实自性，非我、我所，故唯说五，不减不增。愚夫不知，为破我执于非蕴中假说为蕴，遂执为有，故今对破，并说为空。《二十论》云：“说无有情我，但有法因故。”等者，等取下处界等五种善巧。然《大经》言：“色空，乃至菩提亦空。设有一法过涅槃者，我亦说为如幻如化。”故此等言，通摄一切。胜空、如应，二皆准释。《大经》次言：“受想行识自性空，不由空故。乃至广说，受想行识即是空，空即是受想行识。何以故？此但有名谓为菩提，谓之为空，此但有名谓之为色受想行识。”</p>
<h2 id="2-6-经曰：舍利子，是诸法空相，不生不灭，不垢不净，不增不减。"><a href="#2-6-经曰：舍利子，是诸法空相，不生不灭，不垢不净，不增不减。" class="headerlink" title="2.6. 经曰：舍利子，是诸法空相，不生不灭，不垢不净，不增不减。"></a>2.6. 经曰：舍利子，是诸法空相，不生不灭，不垢不净，不增不减。</h2><p>　　赞曰：前告法体空，今告法义空。是诸法者，指前对空色受等法。本无今有名生，暂有还无名灭。障染名垢，翻此名净。相广名增，翻此名减。<br>　　胜空者言：依世俗谛，许色等有，可有生等；依胜义谛，色等本空，如何空中更有生等？故生灭等空相皆无。<br>　　如应者言：遍计所执及依他上自然生法本性空无，法性色等体即空理，皆无如彼二乘等执生等位别，故说空相、不生灭等。又若有执有为迁流定有生灭，无为在缠出缠位别实有垢净，未证真位及证真已有为无为互有增减，如是定执，皆所执故，体相都无。宁如彼执有为生灭、无为垢净、通二增减，如见阳焰执为实水，此水本空，何有生等？非无阳焰似水生等。<br>　　又设难言：“若摄归性，依他、色等皆即空如，彼有生灭，此亦应尔。”今义答言：如太空中色虽生灭，而空相无。如是依他虽有生灭，真空不尔。<br>　　复有难言：“若一切法皆即真空，空相遍在贪等垢染、信等净中，如应垢净。”今义答言：如太空中有色染净，空相不尔。如是诸法虽有垢净，而空相无。故有颂言：<br>　　非染非不染，非净非不净，<br>　　心性本净故，由客尘所染。<br>　　或有难言：“若法皆真、无别相者，甘露圣教既有增减，真空应尔。”今义答言：如太空中色相增减，空相不然。如是圣教虽有增减而空性无，皆由事理体相别故。若一切法唯真如空，如何得有生灭等事？以上总说非但色体不异即空，色上生等诸差别义亦不异即空。今遮通别，且略举三，而实空相亦不一等。《大经》次言：“如是自性，无生无灭，无染无净。菩萨如是修行般若波罗蜜多时，不见生灭，不见染净。何以故？但假立客名，别别于法而起分别，随起言说，如如言说，如是如是生起执着。菩萨修行般若波罗蜜多时，于如是等一切不见，由不见故不生执着。”</p>
<h2 id="2-7-经曰：是故空中无色，无受、想、行、识"><a href="#2-7-经曰：是故空中无色，无受、想、行、识" class="headerlink" title="2.7. 经曰：是故空中无色，无受、想、行、识"></a>2.7. 经曰：是故空中无色，无受、想、行、识</h2><p>　　赞曰：胜空者言：上以色等体义总对于空明不异即，恐义不明，令观纯熟，别结空中所无之法。乘前起结，说“是故”言，此言通下诸所无法。<br>　　如应者言：三乘通修五种善巧，谓蕴、处、界、缘起及谛，随彼所应，为远近观。由二乘等皆随执有，今对说无，所执空中，体、义俱寂，故所执蕴其性都无。然佛方便，于有为中施设为蕴，破五我事，渐令入真，说为善巧，非谓实有。故经颂言：<br>　　如星翳灯幻，露泡梦电云，<br>　　诸和合所为，应作如是观。<br>　　有为之法尚非定蕴，所执蕴等何理成真？法性空如，故非蕴相，是故空中都无五蕴。《大经》次言：“复次，舍利子，诸菩萨修行般若波罗蜜多时，应如是观：菩萨但有名，般若波罗蜜多但有名，色受想行识但有名，乃至广说。”</p>
<h2 id="2-8-经曰：无眼、耳、鼻、舌、身、意，无色、声、香、味、触、法"><a href="#2-8-经曰：无眼、耳、鼻、舌、身、意，无色、声、香、味、触、法" class="headerlink" title="2.8. 经曰：无眼、耳、鼻、舌、身、意，无色、声、香、味、触、法"></a>2.8. 经曰：无眼、耳、鼻、舌、身、意，无色、声、香、味、触、法</h2><p>　　赞曰：此说空中无十二处。<br>　　胜空者言：佛权方便，说有处等，引令入真；既入真已，依真实义，故说皆空。<br>　　如应者言：唯由根境，能与六行为生长门，说为处义。然以世间相见、问讯、涂香、受膳、侍给、分别故，佛说处次第如是。因位眼、耳不至能取，鼻、舌、身三至方能取。意即八识，果俱不定。眼、耳用胜，天得通名。变化非真，唯欲、色界。下地诸识有依上者，业、缘、通、定、法力皆生。诸位随应用有胜劣，如次九、八、七、五缘起。色谓显、形、表，声谓执受、不执受，俱大种所生。香谓俱生、和合、变异；味谓苦、酢、甘、辛、碱、淡；触谓四大及此所造。法谓无对色及余心所、不相应、无为。初五唯二，余通异熟、长养、等流。异熟唯欲、色，后二通三界。色、声有表，意、法通三。十色皆唯无记及善，即离依有，假立造名，一切皆通有漏无漏。二十颂曰：<br>　　依彼所化生，世尊密意趣，<br>　　说有色等处，如化生有情。<br>　　此说佛为妄执有我，久沉生死，不肯趣求，非处法中说之为处，如遮断见，密说化生，引令入真，除舍我执。二乘等不了方便言说，执为实有。今显所执性本都无，因缘法中既非实处，法性空理亦无处、相故，乘前义而结处无。《大经》次言：“眼处但有名，乃至法处但有名，眼处空乃至法处空。”</p>
<h2 id="2-9-经曰：无眼界，乃至无意识界"><a href="#2-9-经曰：无眼界，乃至无意识界" class="headerlink" title="2.9. 经曰：无眼界，乃至无意识界"></a>2.9. 经曰：无眼界，乃至无意识界</h2><p>　　赞曰：此说空中无十八界。<br>　　胜空者言：眼界、色界、眼识界，耳界、声界、耳识界，鼻界、香界、鼻识界，舌界、味界、舌识界，身界、触界，身识界，意界、法界、意识界，名十八界。今举无初后，例中间十六界。世俗故说有，胜义故皆无，唯有假名，自性空故。<br>　　如应者言：由根及境，能持六识。彼复自持因果性义，名之为界。前处次第，识界随生，故十八界次第如是。能取于境，是六内界相；眼等所取，是六外界相；依根缘境，似境了别，是六识界相。此中意界，即心、意、识。心，谓第八识，持种受熏，趣生等体，善无覆性，能变身、器为有情依。有三位名：一、我爱执藏位，名阿赖耶，此翻为藏，能藏、所藏、执藏义故。二、善恶业果位，名毗播迦，此云异熟，善不善业所招集故。三、相续执持位，名阿陀那，此云执持，能执持身，不失坏故。意，谓第七识，染执我相，为有漏依，净常平等，性善有覆。亦三位名：一、我执相应位，名有覆末那，缘阿赖耶执为我故。二、法执相应位，名无覆末那，缘毗播迦执为法故。三、思量性位，但名末那，缘阿陀那等起思量故。能缘所缘，短长平等，故七、八识各有三名。初二名皆有漏，后一名通无漏。识，谓余六，如自名显，皆通三性。至佛位中，转异熟识名圆镜智，九喻影像于中现故。随应初地，转二末那名平等智，能具十种平等性故。三乘见位，转第六识名妙观智，随应具足十胜用故。转前五识名成事智，起十化业，满本愿故。因多分别，以识为主，果皆决断，标智为名。此前八识即七心界。四智唯善，并法界摄，三照有空，具真俗智，成事照有，俗智非真。圆镜平等，恒不动摇，初恒遍观，名一切智。妙观、成事，有时间断。虽此四智皆具众德，而随相增，起摄不定。然佛说法有略广门，于蕴义中略说色识，处界随广，蕴广心所，处界皆略，为愚三故。蕴说有为，处说二取，界增取体，机欲待故。破我能持，施设为界，二乘等不了，便执为实。所执都无，余非实界，故乘前义亦结此无。</p>
<h2 id="2-10-经曰：无无明，亦无无明尽，乃至无老死，亦无老死尽。"><a href="#2-10-经曰：无无明，亦无无明尽，乃至无老死，亦无老死尽。" class="headerlink" title="2.10. 经曰：无无明，亦无无明尽，乃至无老死，亦无老死尽。"></a>2.10. 经曰：无无明，亦无无明尽，乃至无老死，亦无老死尽。</h2><p>　　赞曰：胜空者言：上“无”，远观，下“无”，近观，此“无”，独觉邻近所观。故契经言：“为求独觉者，说应十二缘起法。”又说：“无明乃至老死，唯有假名。”自性空故，今说为无。尽者，空也。空亦空，故说无无明尽，乃至无老死尽。十二缘起有、空俱无，例余皆尔，今影显之。<br>　　如应者言：慈氏尊说此，于染净皆有顺逆。杂染顺观，依于生死流转法说，逆依世间加行法说；清净顺观，依于根本断障法说，逆依断已重观法说。<br>　　杂染顺观者，初知体性，具十二支：一、无明，谓迷内外愚；二、行，谓福、非福、不动；三、识，谓异熟识；四、名色，谓五蕴；五、六处，谓六根六触，能对境之胜劣；七、受，能领境之苦乐；八、爱，谓三界贪；九、取，谓烦恼；十、有，即行至受六支种子，由爱、取润，能有后有；十一、生，谓苦果现起；十二、老死，谓衰变终没。次观由痴发起邪行，能集当来随业果识，五蕴相起，诸根圆满；触受境界，种子感果，耽着希求，烦恼滋长，润前业等；五趣苦生，老死忧悲之所随逐。故契经言：“无明缘行，乃至生缘老死。”识等五支，因无次第，依当起位说为后缘。杂染逆观者，依初习位，安立谛说。谓老死苦、老死集、老死灭、老死趣灭行，乃至随应历观诸谛，由老死支苦谛所摄。于缘起中先逆观察，以三种相观老死支：一细因缘，二粗因缘，三非不定。感生因缘名细，谓爱、取、有；生自体名粗，谓生支。由此二生，而有老死。当来老死细生为因，现法老死粗生为因，除二生体，余定无能与老死果，名非不定。虽观老死苦谛，至爱于后际苦并彼集谛未为喜足，遂复观察后集因缘现在众苦，谓遍逆观受、触、六处、名色与识。观未来苦是当苦谛，观彼集因是当集谛，观未来世苦之集谛由谁而有，知由从先集所生起识为边际现法苦有。既知从先集所生起，不应复观此云何有。由识名色，譬如束芦，展转相缘无作者等，是故观察齐识退还。如是顺逆观察苦集，唯十支已。次观灭谛。始从老死乃至无明，云何一切皆当灭尽？谓由不造无明为缘，新业行故彼苦方灭，次更寻求证此灭道，忆昔师授于缘起法世间正见念智现前。如是数观，令见增长，是名杂染顺逆观察。<br>　　清净顺观者，由先已集正见资粮，能于诸谛渐次获得有学无学清净智见，能无余断无明及爱，诸无明触为缘生受亦复随断，于现法中证慧解脱，受相应心贪爱烦恼得离系故证心解脱，无明断故应生诸行识乃至受皆不得生。是故经言：“无明灭故行灭，乃至触灭故受灭。”彼受不生，无由起爱。由斯复说受灭故爱灭，乃至愁叹忧恼皆灭。唯有识等清净鲜白住有余依般涅槃界，名为证得现法涅槃，后有漏尽住真常迹，名无余依般涅槃界。清净逆观者，既断灭已还逆观察，由谁无故老死无，由谁灭故老死灭。知由无作，缘生种子现行二生无故老死无，无常缘生二生灭故老死灭，如是乃至知由无作，缘生发起缠随眠三无明无故行无，无常缘生三无明灭故行灭，是名清净顺逆观察。<br>　　有依顺染不说生支，机欲待故；说逆唯九，以业为识，非集缘故；或观十一，无明无因，智种阙故。世尊如是方便施设，令独觉等获自菩提，而彼不了，妄执有实染净缘起。今说彼无，令舍执着，于杂染品唯说无无明乃至无老死，于清净品唯说无无明尽乃至无老死尽。各但无顺而例无逆，举无初后例中亦无。故第六地虽作此观，尚执有实流转还灭，第七地中方除生灭障。生者顺染，即此所无无明乃至老死；灭者顺净，即此所无无明尽乃至老死尽。其所无者，谓无所执作者、常住二种缘生，非无功能缘起灭理，以契经言“不坏世谛入于胜义”，无造受者，业不亡故。依他既非定缘起相，真理亦非无明等灭，故并无之。若善恶业一切都无，契经唯应说法非有，何容繁长言亦非无？待因缘故，诸法成立。自事既重，故应详究。</p>
<h2 id="2-11-经曰：无苦、集、灭、道"><a href="#2-11-经曰：无苦、集、灭、道" class="headerlink" title="2.11. 经曰：无苦、集、灭、道"></a>2.11. 经曰：无苦、集、灭、道</h2><p>　　赞曰：胜空者言：前无独觉近观，此无声闻近观。故契经言：“为求声闻者，说应四谛法。”又说：“四谛唯有假名，自性空故。”然上兼下，此亦余境。于缘起中亦修谛观，故缘起后方说谛无。<br>　　如应者言：《胜鬘经》说安立四圣谛、非安立四圣谛，如是八圣谛，非二乘所知。分段生死名苦，烦恼及有漏业名集，择灭名灭，生空智品名道，粗显施设，浅智所知，名安立谛。变易生死名苦，所知障及无漏有分别业名集，自性清净、无住涅槃名灭，法空智品名道，微隐难知，非粗浅境，名非安立谛。总合说者，有漏逼迫皆苦，招感后有名集，故无记法皆非集谛，此即略说生死果因。四种涅槃名灭，无漏有为为证灭路名道，此即略说出世果因。如疗病者，知病、病因、病除、除法，观生死苦、苦因、苦灭、灭法亦然。唯圣知实，名为圣谛。或随观察二空真如，不作别观，名非安立。远观四谛，各有四行，谓无常、苦、空、无我。因集生缘，灭静妙离，道如行出。由苦谛行，能除四倒，故有通局。为入真门，近加行观，不唯观苦，观非安立方入真故。于非苦等中，佛说为苦等，声闻等不了，如言起着，今破彼执，故说为无。依他定非苦集等相，真理何由有彼差别？由此并无。故第五地虽作此观，尚执有实染净粗相，第六地中方除染净障。染者有漏，即此所无苦、集二谛；净者无漏，既此所无灭、道二谛。</p>
<h2 id="2-12-经曰：无智亦无得。"><a href="#2-12-经曰：无智亦无得。" class="headerlink" title="2.12. 经曰：无智亦无得。"></a>2.12. 经曰：无智亦无得。</h2><p>　　赞曰：胜空者言：上无声闻近观，此无菩萨近观。能证道名智，所证境名得，有能证智，可有所得，证智非有，所得亦空。如契经言：“为求菩萨者，说应六波罗蜜多法。”唯言无智得，总合说故。若法非空，初有所行，后可有得；法既非有，初无所行，后何有得？故《大经》言：“一切智空，乃至无上菩提亦空。”<br>　　如应者言：菩萨真观，唯非安立，故总说近，亦无智、得。如有颂言：<br>　　依识有所得，境无所得生；<br>　　依境无所得，识无所得生。<br>　　无分别智，证真如位，心境冥合，平等平等，能取所取一切皆无。后得智中，离诸相缚，无虚妄执，亦离二取。复有颂言：<br>　　由识有得性，亦成无所得；<br>　　故知二有得，无得性平等。<br>　　余位执种犹未断，故观不分明，谓有二取。破实能取，故说无智；破实所取，复言无得。又于二法俱遮二取，别遮二取说为无得，能所得故；遮有妙用故言无智，照断能故。此释皆除遍计所执。依他幻事非定智得，真如体寂都无二相，故依三性皆说为无，非真智生一切非有。说智及智处，俱名般若；真无相取，不取相故。</p>
<h2 id="2-13-经曰：以无所得故"><a href="#2-13-经曰：以无所得故" class="headerlink" title="2.13. 经曰：以无所得故"></a>2.13. 经曰：以无所得故</h2><p>　　赞曰：胜空者言：前说是故空中无色等者，虽结成上色不异空、无生灭等，而未释色等无之所由，今显空中无法所以。若色等中体少是有，应依胜义有少所得，既都无得，故本皆空。如《大经》言：“自性空故一切皆空。”<br>　　<br>　　如应者言：《辩中边》言：“菩萨正修十善巧观，一蕴，二处，三界，四缘起，五处、非处，六根，七世，八谛，九乘，十有为、无为。”由舍利子渐悟大乘，故此俱无。三乘通、别、近、远、加行、根本六种，二真观位证法事理，所执六相都无所有，依他、圆成非定六相，故以“无得”通释上无。如《大经》言：“色等诸法无所得，故甚深般若亦无所得。”</p>
<h2 id="2-14-经曰：菩提萨埵依般若波罗蜜多故，心无挂碍，无挂碍故无有恐怖，远离一切颠倒梦想，究竟涅槃。"><a href="#2-14-经曰：菩提萨埵依般若波罗蜜多故，心无挂碍，无挂碍故无有恐怖，远离一切颠倒梦想，究竟涅槃。" class="headerlink" title="2.14. 经曰：菩提萨埵依般若波罗蜜多故，心无挂碍，无挂碍故无有恐怖，远离一切颠倒梦想，究竟涅槃。"></a>2.14. 经曰：菩提萨埵依般若波罗蜜多故，心无挂碍，无挂碍故无有恐怖，远离一切颠倒梦想，究竟涅槃。</h2><p>　　赞曰：胜空者言：上破二执，广显二空；下叹二依，彰获二利。此叹因依，断障染利。依即前说行之异名。挂者，障。碍者，拘。恐者，畏。怖者，惧。未依慧悟，滞色等有，拘溺众苦，畏惧恒生，有虚妄颠倒及生死梦想，由斯欣乐究竟涅槃。既依般若，达色等空，便无拘碍、苦、畏、倒、想，以色生死即涅槃故，何假虚求究竟圆寂？故依般若，一切远离。<br>　　如应者言：下彰依学德，叹获胜利，离苦圆证也。此叹菩萨因位修益。菩萨常时缘说文字，学起观照，寻观实相，修持眷属，不妄求知一切境界，名依般若。挂，谓烦恼障，不得涅槃故。碍，谓所知障，不得菩提故。或挂即碍，俱通二障。恐怖者，谓五怖畏。一、不活畏，由分别我，资生爱起；二、恶名畏，行不饶益，有悕望起；三、死畏，由有我见，失怀想起；四、恶趣畏，不遇诸佛，恶业所起；五、怯众畏，见已证劣，他胜所起。颠倒者，谓七倒，一想，二见，三心，四于无常谓常，五于苦谓乐，六于不净谓净，七于无我谓我。于后四种妄想分别，名想倒。忍可、欲乐、建立、执着，名见倒。心倒者，谓烦恼。此有三：一、根本，谓愚痴；二、体性，谓边执见一分、戒禁取、见取及贪、萨迦耶见；三、等流，谓余烦恼。梦想者，未真智觉，恒处梦中，由斯佛说生死长夜。梦由想起，故名梦想。前之七倒，由妄想生。处梦而行，故名梦想。或前诸倒皆生死因，此梦想者即生死果。如处梦中，多瞩身境，故偏于果，标梦想名。梵云涅槃，唐言圆寂，即体周遍、性湛然义。虽真如性无二无别，依缘尽证，说有四种：一、自性清净涅槃，谓一切法实相真如；二、无住处涅槃，谓大悲慧常所辅翼，出所知障清净真如；三、有余依涅槃，谓集谛尽所显真如；四、无余依涅槃，谓苦谛尽所显真如。有处依初说，诸凡圣平等共有，一切有情无生灭等，本来涅槃；有依第二说，诸菩萨住无所住，及声闻等不得涅槃；有依后二说，三乘者同得解脱。此中总说，由诸菩萨依般若故，悟三无性，及因我法二空所显一切空故，其心不为二障所碍、五怖所恐、七倒所缠、梦想所惑，便能究竟契证涅槃。或诸菩萨由依般若，胜解行位资粮道中，渐伏分别二障现行；于加行道，能顿伏尽，亦能渐伏俱生二障，心无挂碍；见道位中，断分别执，随愿速满，无有恐怖；于修道位，解行广增，断诸颠倒，远离一切生死梦想，当无学道究竟涅槃。四位所彰，从增说故。又极喜住，一切恶趣诸烦恼品，及所知障在皮粗重，皆悉永断，能令烦恼皆不现行，心无挂碍，最初证得无漏智故；无功用无相住，一切能障无生法忍诸烦恼品，及所知障在肤粗重，皆悉永断，一切烦恼皆不现前，无有恐怖，因从果名，果已断故；最上成满菩萨住，一切烦恼习气随眠，及所知障在骨粗重，皆悉永断；入如来住，名为远离颠倒梦想，即是二障三住所断，由斯佛位究竟涅槃。</p>
<h2 id="2-15-经曰：三世诸佛依般若波罗蜜多故，得阿耨多罗三藐三菩提。"><a href="#2-15-经曰：三世诸佛依般若波罗蜜多故，得阿耨多罗三藐三菩提。" class="headerlink" title="2.15. 经曰：三世诸佛依般若波罗蜜多故，得阿耨多罗三藐三菩提。"></a>2.15. 经曰：三世诸佛依般若波罗蜜多故，得阿耨多罗三藐三菩提。</h2><p>　　赞曰：胜空者言：上叹因依，断障染利，下叹果依，得菩提利。三世者，去来今。诸佛者，非一故。梵言佛陀，此略云佛，有慧之主，唐言觉者。得，谓获证。阿，云无。耨多罗，云上。三，云正；藐，云等。三又云正。菩提，云觉。末伽，名道，此不名也。无法可过，故名无上；理事遍知，故名正等；离妄照真，复云正觉，即是无上正等正觉。《大智度论》说：“智及智处，俱名般若。”三世觉者，由依此故证智达空，名得正觉。或唯空性说名菩提，如来妙体即法身故。<br>　　如应者言：出生死而慧悟，如从梦觉；契法性而敷阐，喻若花开。成真俗智，具自他觉，慧行俱满，标以佛名。觉慧圆满，虽更不修，然持不舍，济有情类，故亦说佛依于般若。或依即修，佛由因位依行般若得正觉故。此彰五法，一净法界，即佛法身、真如涅槃，具真性相，微妙功德，由观空理所得果故；余之四智，谓有为德，即是所证受用佛身，修自利因所得果故。为大菩萨所现净相广大佛身，名他受用；为二乘等现净秽相不定佛身，名为变化。俱利他因所宜现故。自受用身，具百四十不共实德，谓诸如来，三十二种大丈夫相、八十随好、四一切种清净、十力、四无所畏、三念住、三不护、大悲、无忘失法、永害习气、一切种妙智，及八解脱、八胜处、九次第定、十遍处、四无量、三解脱门、三无生忍、三十七种菩提分法、五眼、六通、四无碍解、无诤愿智、恒住舍性、十八佛不共法，乃至一切智、种智，无量功德说不能尽。他受用身及变化身，亦具有此相似功德。故有为功德四智所摄，以智为主，名菩提智，法身真如名菩提断。如契经言：“菩提智、菩提断，俱名菩提。”由此故知皆称菩提，假者名佛，即总假者证得别法，故说诸佛依得菩提。如是总摄诸功德尽，智断圆满，名无上觉。异生邪智，简名正觉；二乘分智，简名等觉；菩萨缺智，简复名正觉；唯佛圆证，独得全名。《金刚》分言：“一切诸佛从此经出，一切如来从此经生。”是故三佛俱是菩提理趣分说。信学此经，速能满足诸菩萨行，疾证无上正等菩提。故三菩提皆由此得。</p>
<h2 id="2-16-经曰：故知般若波罗蜜多，是大神咒，是大明咒，是无上咒，是无等等咒。"><a href="#2-16-经曰：故知般若波罗蜜多，是大神咒，是大明咒，是无上咒，是无等等咒。" class="headerlink" title="2.16. 经曰：故知般若波罗蜜多，是大神咒，是大明咒，是无上咒，是无等等咒。"></a>2.16. 经曰：故知般若波罗蜜多，是大神咒，是大明咒，是无上咒，是无等等咒。</h2><p>　　赞曰：胜空者言：上已别显因果二依、断得二利，下文总叹般若胜用。乘前起结，名曰“故知”。妙用无方曰神，无幽不烛曰明，最胜第一名无上，无类可类名无等等。大师秘密妙法纪纲，显正摧邪，除恶务善，灵衹敬奉，贤圣遵持，威力莫加，故名为咒。<br>　　如应者言：梵云陀罗尼，此曰总持。略有四种：一者法，以略教含广；二者义，以略义含广；三者能，得菩萨无生法忍。慈氏尊说：<br>　　壹胝蜜胝吉胝毗羼底(丁履反)钵陀腻莎诃<br>　　四者咒。《大经》中说：<br>　　纳慕薄伽筏帝(一)钵剌坏波罗弭多曳(二)呾侄他(三)室囇曳(四)室囇曳(五)室囇曳(六)室囇曳细(七)莎诃<br>　　此咒神力，广说如经。念慧二能，具含万德。顺此古说，总立咒名。此乘前结法义二持，起下咒持，说“故知”也。由此总持，出过异生、声闻、独觉、菩萨四道，或文字妙用，观照圆鉴，眷属胜益，实相无喻，或四皆通，故此般若名神等咒。或此般若是大神者，乃至是无等等者之所说咒，劝诸学者皆于此经修十法行。慈氏颂言：<br>　　谓书写供养，施他听披读，<br>　　受持正开演，讽诵及思修。<br>　　行十法行者，获福聚无量，<br>　　胜故无尽故，由摄他不息。</p>
<h2 id="2-17-经曰：能除一切苦"><a href="#2-17-经曰：能除一切苦" class="headerlink" title="2.17. 经曰：能除一切苦"></a>2.17. 经曰：能除一切苦</h2><p>　　赞曰：前明具德，此明破恶，信学证说，皆除众苦。故《大经》言：“能于此经行十法行，一切障盖皆不能染。虽造一切极重恶业，而能超越一切恶趣。假杀三界一切众生，终不由斯堕于地狱、傍生、鬼界。设住一切烦恼丛中，而犹莲花终不为染。常与一切胜事和合，于法有情得无碍智，能善悟入诸平等性，自他忿等皆能调伏，现世怨敌咸起慈心，常见诸佛得宿住智，所闻正法总持不忘，诸胜喜乐恒现在前，常勤精进修诸善法，恶魔外道不能稽留，四天王等常随拥卫，终不横死枉遭衰患，诸佛菩萨恒共护持，令一切时善增恶减，于诸佛土随愿往生，乃至菩提不堕恶趣，速能满足诸菩萨行，疾证无上正等菩提，随心所愿无不成办。所以王城四众才诵念而魔伏，天宫千眼始受持而怨溃，况复深衷恳己因植果圆，不拔五趣以为师，跨十方而为主，未之有也。</p>
<h2 id="2-18-经曰：真实不虚。"><a href="#2-18-经曰：真实不虚。" class="headerlink" title="2.18. 经曰：真实不虚。"></a>2.18. 经曰：真实不虚。</h2><p>　　赞曰：除疑劝信，重说此言。何有弃大宝轮王之位，处寂林而落饰，称慈父法王之尊，践众道而提誉，对诸龙象，导彼天人，诳诱群生？诚为未可！所以经言“如来是真语者”，乃至“不异语者”，故应信奉，勿起惊疑！</p>
<h2 id="2-19-经曰：故说般若波罗蜜多咒。即说咒曰：揭谛-揭谛-波罗揭谛-波罗僧揭谛-菩提莎诃。"><a href="#2-19-经曰：故说般若波罗蜜多咒。即说咒曰：揭谛-揭谛-波罗揭谛-波罗僧揭谛-菩提莎诃。" class="headerlink" title="2.19. 经曰：故说般若波罗蜜多咒。即说咒曰：揭谛 揭谛 波罗揭谛 波罗僧揭谛 菩提莎诃。"></a>2.19. 经曰：故说般若波罗蜜多咒。即说咒曰：揭谛 揭谛 波罗揭谛 波罗僧揭谛 菩提莎诃。</h2><p>　　赞曰：前说法义二持，虽劝信学，欲令神用速备，更说咒持。佛以大劫慧悲，难修誓行，加略文字，意趣深远，教理幽广，不易详赞。<br>　　《般若波罗蜜多心经幽赞》终</p>
<hr>
<p>注：<br>以上标点，源自<code>南山道长</code>，<a target="_blank" rel="noopener" href="http://www.xingguangchanshe.com/forum.php?mod=viewthread&tid=19319&extra=&page=1">网址</a>，随喜赞叹。</p>
<hr>
<p>回向：<br>十方三世一切三宝所有功德、福德，<br>十方三世一切凡夫所有福德、善根，<br>如是合集称量，<br>如诸佛所知如是合集称量，何相何性，何体何实，我亦如是随喜，我以此随喜，回向我及一切众生阿耨多罗三藐三菩提。　</p>

    </div>

    
    
    

      <footer class="post-footer">
          <div class="post-tags">
              <a href="/tags/%E7%AA%A5%E5%9F%BA%E5%A4%A7%E5%B8%88%E6%92%B0/" rel="tag"># 窥基大师撰</a>
              <a href="/tags/%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E5%BF%83%E7%BB%8F%E5%B9%BD%E8%B5%9E/" rel="tag"># 般若波罗蜜多心经幽赞</a>
          </div>

        


        
    <div class="post-nav">
      <div class="post-nav-item">
    <a href="/posts/46308.html" rel="prev" title="于凌波居士_简明成唯识论白话讲记">
      <i class="fa fa-chevron-left"></i> 于凌波居士_简明成唯识论白话讲记
    </a></div>
      <div class="post-nav-item">
    <a href="/posts/63526.html" rel="next" title="达摩大师悟性论">
      达摩大师悟性论 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          
    <div class="comments" id="valine-comments"></div>

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-1"><a class="nav-link" href="#1-%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E5%BF%83%E7%BB%8F%E5%B9%BD%E8%B5%9E%EF%BC%88%E5%8D%B7%E4%B8%8A%EF%BC%89"><span class="nav-number">1.</span> <span class="nav-text">1. 般若波罗蜜多心经幽赞（卷上）</span></a><ol class="nav-child"><li class="nav-item nav-level-2"><a class="nav-link" href="#1-1-%E7%BB%8F%E6%9B%B0%EF%BC%9A%E8%A7%82%E8%87%AA%E5%9C%A8%E8%8F%A9%E8%90%A8"><span class="nav-number">1.1.</span> <span class="nav-text">1.1. 经曰：观自在菩萨</span></a></li><li class="nav-item nav-level-2"><a class="nav-link" href="#1-2-%E7%BB%8F%E6%9B%B0%EF%BC%9A%E8%A1%8C%E6%B7%B1%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E6%97%B6"><span class="nav-number">1.2.</span> <span class="nav-text">1.2. 经曰：行深般若波罗蜜多时</span></a></li></ol></li><li class="nav-item nav-level-1"><a class="nav-link" href="#2-%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E5%BF%83%E7%BB%8F%E5%B9%BD%E8%B5%9E%EF%BC%88%E5%8D%B7%E4%B8%8B%EF%BC%89"><span class="nav-number">2.</span> <span class="nav-text">2. 般若波罗蜜多心经幽赞（卷下）</span></a><ol class="nav-child"><li class="nav-item nav-level-2"><a class="nav-link" href="#2-1-%E7%BB%8F%E6%9B%B0%EF%BC%9A%E7%85%A7%E8%A7%81%E4%BA%94%E8%95%B4%E7%AD%89%E7%9A%86%E7%A9%BA%E3%80%82"><span class="nav-number">2.1.</span> <span class="nav-text">2.1. 经曰：照见五蕴等皆空。</span></a></li><li class="nav-item nav-level-2"><a class="nav-link" href="#2-2-%E7%BB%8F%E6%9B%B0%EF%BC%9A%E5%BA%A6%E4%B8%80%E5%88%87%E8%8B%A6%E5%8E%84%E3%80%82"><span class="nav-number">2.2.</span> <span class="nav-text">2.2. 经曰：度一切苦厄。</span></a></li><li class="nav-item nav-level-2"><a class="nav-link" href="#2-3-%E7%BB%8F%E6%9B%B0%EF%BC%9A%E8%88%8D%E5%88%A9%E5%AD%90"><span class="nav-number">2.3.</span> <span class="nav-text">2.3. 经曰：舍利子</span></a></li><li class="nav-item nav-level-2"><a class="nav-link" href="#2-4-%E7%BB%8F%E6%9B%B0%EF%BC%9A%E8%89%B2%E4%B8%8D%E5%BC%82%E7%A9%BA%EF%BC%8C%E7%A9%BA%E4%B8%8D%E5%BC%82%E8%89%B2%EF%BC%8C%E8%89%B2%E5%8D%B3%E6%98%AF%E7%A9%BA%EF%BC%8C%E7%A9%BA%E5%8D%B3%E6%98%AF%E8%89%B2%E3%80%82"><span class="nav-number">2.4.</span> <span class="nav-text">2.4. 经曰：色不异空，空不异色，色即是空，空即是色。</span></a></li><li class="nav-item nav-level-2"><a class="nav-link" href="#2-5-%E7%BB%8F%E6%9B%B0%EF%BC%9A%E5%8F%97%E3%80%81%E6%83%B3%E3%80%81%E8%A1%8C%E3%80%81%E8%AF%86%E7%AD%89%EF%BC%8C%E4%BA%A6%E5%A4%8D%E5%A6%82%E6%98%AF%E3%80%82"><span class="nav-number">2.5.</span> <span class="nav-text">2.5. 经曰：受、想、行、识等，亦复如是。</span></a></li><li class="nav-item nav-level-2"><a class="nav-link" href="#2-6-%E7%BB%8F%E6%9B%B0%EF%BC%9A%E8%88%8D%E5%88%A9%E5%AD%90%EF%BC%8C%E6%98%AF%E8%AF%B8%E6%B3%95%E7%A9%BA%E7%9B%B8%EF%BC%8C%E4%B8%8D%E7%94%9F%E4%B8%8D%E7%81%AD%EF%BC%8C%E4%B8%8D%E5%9E%A2%E4%B8%8D%E5%87%80%EF%BC%8C%E4%B8%8D%E5%A2%9E%E4%B8%8D%E5%87%8F%E3%80%82"><span class="nav-number">2.6.</span> <span class="nav-text">2.6. 经曰：舍利子，是诸法空相，不生不灭，不垢不净，不增不减。</span></a></li><li class="nav-item nav-level-2"><a class="nav-link" href="#2-7-%E7%BB%8F%E6%9B%B0%EF%BC%9A%E6%98%AF%E6%95%85%E7%A9%BA%E4%B8%AD%E6%97%A0%E8%89%B2%EF%BC%8C%E6%97%A0%E5%8F%97%E3%80%81%E6%83%B3%E3%80%81%E8%A1%8C%E3%80%81%E8%AF%86"><span class="nav-number">2.7.</span> <span class="nav-text">2.7. 经曰：是故空中无色，无受、想、行、识</span></a></li><li class="nav-item nav-level-2"><a class="nav-link" href="#2-8-%E7%BB%8F%E6%9B%B0%EF%BC%9A%E6%97%A0%E7%9C%BC%E3%80%81%E8%80%B3%E3%80%81%E9%BC%BB%E3%80%81%E8%88%8C%E3%80%81%E8%BA%AB%E3%80%81%E6%84%8F%EF%BC%8C%E6%97%A0%E8%89%B2%E3%80%81%E5%A3%B0%E3%80%81%E9%A6%99%E3%80%81%E5%91%B3%E3%80%81%E8%A7%A6%E3%80%81%E6%B3%95"><span class="nav-number">2.8.</span> <span class="nav-text">2.8. 经曰：无眼、耳、鼻、舌、身、意，无色、声、香、味、触、法</span></a></li><li class="nav-item nav-level-2"><a class="nav-link" href="#2-9-%E7%BB%8F%E6%9B%B0%EF%BC%9A%E6%97%A0%E7%9C%BC%E7%95%8C%EF%BC%8C%E4%B9%83%E8%87%B3%E6%97%A0%E6%84%8F%E8%AF%86%E7%95%8C"><span class="nav-number">2.9.</span> <span class="nav-text">2.9. 经曰：无眼界，乃至无意识界</span></a></li><li class="nav-item nav-level-2"><a class="nav-link" href="#2-10-%E7%BB%8F%E6%9B%B0%EF%BC%9A%E6%97%A0%E6%97%A0%E6%98%8E%EF%BC%8C%E4%BA%A6%E6%97%A0%E6%97%A0%E6%98%8E%E5%B0%BD%EF%BC%8C%E4%B9%83%E8%87%B3%E6%97%A0%E8%80%81%E6%AD%BB%EF%BC%8C%E4%BA%A6%E6%97%A0%E8%80%81%E6%AD%BB%E5%B0%BD%E3%80%82"><span class="nav-number">2.10.</span> <span class="nav-text">2.10. 经曰：无无明，亦无无明尽，乃至无老死，亦无老死尽。</span></a></li><li class="nav-item nav-level-2"><a class="nav-link" href="#2-11-%E7%BB%8F%E6%9B%B0%EF%BC%9A%E6%97%A0%E8%8B%A6%E3%80%81%E9%9B%86%E3%80%81%E7%81%AD%E3%80%81%E9%81%93"><span class="nav-number">2.11.</span> <span class="nav-text">2.11. 经曰：无苦、集、灭、道</span></a></li><li class="nav-item nav-level-2"><a class="nav-link" href="#2-12-%E7%BB%8F%E6%9B%B0%EF%BC%9A%E6%97%A0%E6%99%BA%E4%BA%A6%E6%97%A0%E5%BE%97%E3%80%82"><span class="nav-number">2.12.</span> <span class="nav-text">2.12. 经曰：无智亦无得。</span></a></li><li class="nav-item nav-level-2"><a class="nav-link" href="#2-13-%E7%BB%8F%E6%9B%B0%EF%BC%9A%E4%BB%A5%E6%97%A0%E6%89%80%E5%BE%97%E6%95%85"><span class="nav-number">2.13.</span> <span class="nav-text">2.13. 经曰：以无所得故</span></a></li><li class="nav-item nav-level-2"><a class="nav-link" href="#2-14-%E7%BB%8F%E6%9B%B0%EF%BC%9A%E8%8F%A9%E6%8F%90%E8%90%A8%E5%9F%B5%E4%BE%9D%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E6%95%85%EF%BC%8C%E5%BF%83%E6%97%A0%E6%8C%82%E7%A2%8D%EF%BC%8C%E6%97%A0%E6%8C%82%E7%A2%8D%E6%95%85%E6%97%A0%E6%9C%89%E6%81%90%E6%80%96%EF%BC%8C%E8%BF%9C%E7%A6%BB%E4%B8%80%E5%88%87%E9%A2%A0%E5%80%92%E6%A2%A6%E6%83%B3%EF%BC%8C%E7%A9%B6%E7%AB%9F%E6%B6%85%E6%A7%83%E3%80%82"><span class="nav-number">2.14.</span> <span class="nav-text">2.14. 经曰：菩提萨埵依般若波罗蜜多故，心无挂碍，无挂碍故无有恐怖，远离一切颠倒梦想，究竟涅槃。</span></a></li><li class="nav-item nav-level-2"><a class="nav-link" href="#2-15-%E7%BB%8F%E6%9B%B0%EF%BC%9A%E4%B8%89%E4%B8%96%E8%AF%B8%E4%BD%9B%E4%BE%9D%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E6%95%85%EF%BC%8C%E5%BE%97%E9%98%BF%E8%80%A8%E5%A4%9A%E7%BD%97%E4%B8%89%E8%97%90%E4%B8%89%E8%8F%A9%E6%8F%90%E3%80%82"><span class="nav-number">2.15.</span> <span class="nav-text">2.15. 经曰：三世诸佛依般若波罗蜜多故，得阿耨多罗三藐三菩提。</span></a></li><li class="nav-item nav-level-2"><a class="nav-link" href="#2-16-%E7%BB%8F%E6%9B%B0%EF%BC%9A%E6%95%85%E7%9F%A5%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%EF%BC%8C%E6%98%AF%E5%A4%A7%E7%A5%9E%E5%92%92%EF%BC%8C%E6%98%AF%E5%A4%A7%E6%98%8E%E5%92%92%EF%BC%8C%E6%98%AF%E6%97%A0%E4%B8%8A%E5%92%92%EF%BC%8C%E6%98%AF%E6%97%A0%E7%AD%89%E7%AD%89%E5%92%92%E3%80%82"><span class="nav-number">2.16.</span> <span class="nav-text">2.16. 经曰：故知般若波罗蜜多，是大神咒，是大明咒，是无上咒，是无等等咒。</span></a></li><li class="nav-item nav-level-2"><a class="nav-link" href="#2-17-%E7%BB%8F%E6%9B%B0%EF%BC%9A%E8%83%BD%E9%99%A4%E4%B8%80%E5%88%87%E8%8B%A6"><span class="nav-number">2.17.</span> <span class="nav-text">2.17. 经曰：能除一切苦</span></a></li><li class="nav-item nav-level-2"><a class="nav-link" href="#2-18-%E7%BB%8F%E6%9B%B0%EF%BC%9A%E7%9C%9F%E5%AE%9E%E4%B8%8D%E8%99%9A%E3%80%82"><span class="nav-number">2.18.</span> <span class="nav-text">2.18. 经曰：真实不虚。</span></a></li><li class="nav-item nav-level-2"><a class="nav-link" href="#2-19-%E7%BB%8F%E6%9B%B0%EF%BC%9A%E6%95%85%E8%AF%B4%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E5%92%92%E3%80%82%E5%8D%B3%E8%AF%B4%E5%92%92%E6%9B%B0%EF%BC%9A%E6%8F%AD%E8%B0%9B-%E6%8F%AD%E8%B0%9B-%E6%B3%A2%E7%BD%97%E6%8F%AD%E8%B0%9B-%E6%B3%A2%E7%BD%97%E5%83%A7%E6%8F%AD%E8%B0%9B-%E8%8F%A9%E6%8F%90%E8%8E%8E%E8%AF%83%E3%80%82"><span class="nav-number">2.19.</span> <span class="nav-text">2.19. 经曰：故说般若波罗蜜多咒。即说咒曰：揭谛 揭谛 波罗揭谛 波罗僧揭谛 菩提莎诃。</span></a></li></ol></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope itemtype="http://schema.org/Person">
  <p class="site-author-name" itemprop="name">舍无由</p>
  <div class="site-description" itemprop="description">三界唯心，万法唯识。</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives/">
        
          <span class="site-state-item-count">78</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
          
        <span class="site-state-item-count">210</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">246</span>
        <span class="site-state-item-name">标签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 
  <span itemprop="copyrightYear">2021</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">舍无由</span>
</div>
  <div class="powered-by">由 <a href="https://hexo.io/" class="theme-link" rel="noopener" target="_blank">Hexo</a> & <a href="https://theme-next.org/" class="theme-link" rel="noopener" target="_blank">NexT.Gemini</a> 强力驱动
  </div><div class="translate-style">繁/简：<a id="translateLink" href="javascript:translatePage();">繁体</a></div>
<script type="text/javascript" src="/js/tw_cn.js"></script>

        
<div class="busuanzi-count">
  <script async src="https://busuanzi.ibruce.info/busuanzi/2.3/busuanzi.pure.mini.js"></script>
    <span class="post-meta-item" id="busuanzi_container_site_uv" style="display: none;">
      <span class="post-meta-item-icon">
        <i class="fa fa-user"></i>
      </span>
      <span class="site-uv" title="总访客量">
        <span id="busuanzi_value_site_uv"></span>
      </span>
    </span>
    <span class="post-meta-divider">|</span>
    <span class="post-meta-item" id="busuanzi_container_site_pv" style="display: none;">
      <span class="post-meta-item-icon">
        <i class="fa fa-eye"></i>
      </span>
      <span class="site-pv" title="总访问量">
        <span id="busuanzi_value_site_pv"></span>
      </span>
    </span>
</div>








      </div>
    </footer>
  </div>

  
  <script src="/lib/anime.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>

<script src="/js/utils.js"></script>

<script src="/js/motion.js"></script>


<script src="/js/schemes/pisces.js"></script>


<script src="/js/next-boot.js"></script>




  




  
<script src="/js/local-search.js"></script>













  

  


<script>
NexT.utils.loadComments(document.querySelector('#valine-comments'), () => {
  NexT.utils.getScript('//unpkg.com/valine/dist/Valine.min.js', () => {
    var GUEST = ['nick', 'mail', 'link'];
    var guest = 'nick,mail,link';
    guest = guest.split(',').filter(item => {
      return GUEST.includes(item);
    });
    new Valine({
      el         : '#valine-comments',
      verify     : false,
      notify     : false,
      appId      : 'tjU0Pp6fzQ9zdiw6uR3WuTUF-MdYXbMMI',
      appKey     : '4QUsoWuj8AXvL66hb3l96GFn',
      placeholder: "请在这里输入评论",
      avatar     : 'mm',
      meta       : guest,
      pageSize   : '10' || 10,
      visitor    : true,
      lang       : 'zh-cn' || 'zh-cn',
      path       : location.pathname,
      recordIP   : false,
      serverURLs : ''
    });
  }, window.Valine);
});
</script>

</body>
</html>
